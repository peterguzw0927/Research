
张籍诗全集

张籍（约767～约830），唐代诗人。字文昌。原籍苏州（今属江苏），迁居和州乌江（今安徽和县乌江镇）。贞元初，与王建同在魏州学诗,后回和州。贞元十二年(796),孟郊至和州,访张籍。十四年，张籍北游，经孟郊介绍，在汴州认识韩愈。韩愈为汴州进士考官，张籍被荐，次年在长安进士及第。元和元年（806）调补太常寺太祝,与白居易相识，互相切磋，对各自的创作产生了积极的影响。张籍为太祝10年，因患目疾,几乎失明,明人称为“穷瞎张太祝”。元和十一年，转国子监助教，目疾初愈。15年后，迁秘书郎。长庆元年(821)，受韩愈荐为国子博士,迁水部员外郎，又迁主客郎中。大和二年(828),迁国子司业。世称“张水部”、“张司业”。张籍的乐府诗与王建齐名,并称“张王乐府”。南唐末年张洎收集张籍诗400多首,钱公辅名为《木铎集》12卷。南宋末年汤中以家藏元丰八年写本为主，兼以各本校定,编为《张司业集》8卷,附录1卷，魏峻刊刻于平江。今传宋蜀刻本唐人集中的《张文昌文集》 4卷,共收诗317首。明嘉靖万历间刻本《唐张司业诗集》8卷,共收诗450多首,《四部丛刊》曾据以影印。1958年，中华书局上海编辑所以它为底本，并参照现存各本进行校勘删补，编成《张籍诗集》8卷，共收诗480多首。另据《新唐书·艺文志》著录，张籍有《论语注辨》 2卷，今佚。

　　　　　　　　　　　　　　卷三百八十二

卷382_1 「寄远曲」张籍
　　美人来去春江暖，江头无人湘水满。浣沙石上水禽栖，
　　江南路长春日短。兰舟桂楫常渡江，无因重寄双琼珰。

卷382_2 「行路难」张籍
　　湘东行人长叹息，十年离家归未得。弊裘羸马苦难行，
　　僮仆饥寒少筋力。君不见床头黄金尽，壮士无颜色。
　　龙蟠泥中未有云，不能生彼升天翼。

卷382_3 「征妇怨」张籍
　　九月匈奴杀边将，汉军全没辽水上。万里无人收白骨，
　　家家城下招魂葬。妇人依倚子与夫，同居贫贱心亦舒。
　　夫死战场子在腹，妾身虽存如昼烛。

卷382_4 「白纻歌」张籍
　　皎皎白纻白且鲜，将作春衣称少年。裁缝长短不能定，
　　自持刀尺向姑前。复恐兰膏污纤指，常遣傍人收堕珥。
　　衣裳著时寒食下，还把玉鞭鞭白马。

卷382_5 「野老歌（一作山农词）」张籍
　　老农家贫在山住，耕种山田三四亩。苗疏税多不得食，
　　输入官仓化为土。岁暮锄犁傍空室，呼儿登山收橡实。
　　西江贾客珠百斛，船中养犬长食肉。

卷382_6 「寄衣曲」张籍
　　织素缝衣独苦辛，远因回使寄征人。官家亦自寄衣去，
　　贵从妾手著君身。高堂姑老无侍子，不得自到边城里。
　　殷勤为看初著时，征夫身上宜不宜。

卷382_7 「送远曲」张籍
　　戏马台南山簇簇，山边饮酒歌别曲。行人醉后起登车，
　　席上回尊劝僮仆。青天漫漫覆长路，远游无家安得住。
　　愿君到处自题名，他日知君从此去。

卷382_8 「筑城词」张籍
　　筑城处，千人万人齐把杵。重重土坚试行锥，
　　军吏执鞭催作迟。来时一年深碛里，尽著短衣渴无水。
　　力尽不得抛杵声，杵声未尽人皆死。家家养男当门户，
　　今日作君城下土。

卷382_9 「猛虎行」张籍
　　南山北山树冥冥，猛虎白日绕林行。向晚一身当道食，
　　山中麋鹿尽无声。年年养子在空谷，雌雄上山不相逐。
　　谷中近窟有山村，长向村家取黄犊。五陵年少不敢射，
　　空来林下看行迹。

卷382_10 「别离曲」张籍
　　行人结束出门去，几时更踏门前路。忆昔君初纳采时，
　　不言身属辽阳戍。早知今日当别离，成君家计良为谁。
　　男儿生身自有役，那得误我少年时。不如逐君征战死，
　　谁能独老空闺里。

卷382_11 「牧童词」张籍
　　远牧牛，绕村四面禾黍稠。陂中饥乌啄牛背，
　　令我不得戏垄头。入陂草多牛散行，白犊时向芦中鸣。
　　隔堤吹叶应同伴，还鼓长鞭三四声。牛牛食草莫相触，
　　官家截尔头上角。

卷382_12 「沙堤行，呈裴相公」张籍
　　长安大道沙为堤，早风无尘雨无泥。宫中玉漏下三刻，
　　朱衣导骑丞相来。路傍高楼息歌吹，千车不行行者避。
　　街官闾吏相传呼，当前十里惟空衢。白麻诏下移相印，
　　新堤未成旧堤尽。

卷382_13 「求仙行」张籍
　　汉皇欲作飞仙子，年年采药东海里。蓬莱无路海无边，
　　方士舟中相枕死。招摇在天回白日，甘泉玉树无仙实。
　　九皇真人终不下，空向离宫祠太乙。丹田有气凝素华，
　　君能保之升绛霞。

卷382_14 「古钗叹」张籍
　　古钗堕井无颜色，百尺泥中今复得。凤凰宛转有古仪，
　　欲为首饰不称时。女伴传看不知主，罗袖拂拭生光辉。
　　兰膏已尽股半折，雕文刻样无年月。虽离井底入匣中，
　　不用还与坠时同。

卷382_15 「各东西」张籍
　　游人别，一东复一西。出门相背两不返，惟信车轮与马蹄。
　　道路悠悠不知处，山高海阔谁辛苦。远游不定难寄书，
　　日日空寻别时语。浮云上天雨堕地，暂时会合终离异。
　　我今与子非一身，安得死生不相弃。

卷382_16 「节妇吟，寄东平李司空师道」张籍
　　君知妾有夫，赠妾双明珠。感君缠绵意，系在红罗襦。
　　妾家高楼连苑起，良人执戟明光里。知君用心如日月，
　　事夫誓拟同生死。还君明珠双泪垂，何不相逢未嫁时。

卷382_17 「宴客词」张籍
　　上客不用顾金羁，主人有酒君莫违。请君看取园中花，
　　地上渐多枝上稀。山头树影不见石，溪水无风应更碧。
　　人人齐醉起舞时，谁觉翻衣与倒帻。明朝花尽人已去，
　　此地独来空绕树。

卷382_18 「永嘉行」张籍
　　黄头鲜卑入洛阳，胡儿执戟升明堂。晋家天子作降虏，
　　公卿奔走如牛羊。紫陌旌幡暗相触，家家鸡犬惊上屋。
　　妇人出门随乱兵，夫死眼前不敢哭。九州诸侯自顾土，
　　无人领兵来护主。北人避胡多在南，南人至今能晋语。

卷382_19 「采莲曲」张籍
　　秋江岸边莲子多，采莲女儿凭船歌。青房圆实齐戢戢，
　　争前竞折漾微波。试牵绿茎下寻藕，断处丝多刺伤手。
　　白练束腰袖半卷，不插玉钗妆梳浅。船中未满度前洲，
　　借问阿谁家住远。归时共待暮潮上，自弄芙蓉还荡桨。

卷382_20 「伤歌行（元和中，杨凭贬临贺尉）」张籍
　　黄门诏下促收捕，京兆尹系御史府。出门无复部曲随，
　　亲戚相逢不容语。辞成谪尉南海州，受命不得须臾留。
　　身着青衫骑恶马，中门之外无送者。邮夫防吏急喧驱，
　　往往惊堕马蹄下。长安里中荒大宅，朱门已除十二戟。
　　高堂舞榭锁管弦，美人遥望西南天。

卷382_21 「吴宫怨」张籍
　　吴宫四面秋江水，江清露白芙蓉死。吴王醉后欲更衣，
　　座上美人娇不起。宫中千门复万户，君恩反覆谁能数。
　　君心与妾既不同，徒向君前作歌舞。茱萸满宫红实垂，
　　秋风袅袅生繁枝。姑苏台上夕燕罢，他人侍寝还独归。
　　白日在天光在地，君今那得长相弃。

卷382_22 「北邙行（一作白邙山）」张籍
　　洛阳北门北邙道，丧车辚辚入秋草。车前齐唱薤露歌，
　　高坟新起白峨峨。朝朝暮暮人送葬，洛阳城中人更多。
　　千金立碑高百尺，终作谁家柱下石。山头松柏半无主，
　　地下白骨多于土。寒食家家送纸钱，乌鸢作窠衔上树。
　　人居朝市未解愁，请君暂向北邙游。

卷382_23 「关山月」张籍
　　秋月朗朗关山上，山中行人马蹄响。关山秋来雨雪多，
　　行人见月唱边歌。海边茫茫天气白，胡儿夜度黄龙碛。
　　军中探骑暮出城，伏兵暗处低旌戟。溪水连天霜草平，
　　野驼寻水碛中鸣。陇头风急雁不下，沙场苦战多流星。
　　可怜万国关山道，年年战骨多秋草。

卷382_24 「陇头行」张籍
　　陇头路断人不行，胡骑夜入凉州城。汉兵处处格斗死，
　　一朝尽没陇西地。驱我边人胡中去，散放牛羊食禾黍。
　　去年中国养子孙，今著毡裘学胡语。谁能更使李轻车，
　　收取凉州入汉家。

卷382_25 「楚妃叹」张籍
　　湘云初起江沉沉，君王遥在云梦林。江南雨多旌旗暗，
　　台下朝朝春水深。章华殿前朝万国，君心独自无终极。
　　楚兵满地能逐禽，谁用一身骋筋力。西江若翻云梦中，
　　麋鹿死尽应还宫。

卷382_26 「春日行」张籍
　　春日融融池上暖，竹牙出土兰心短。草堂晨起酒半醒，
　　家僮报我园花满。头上皮冠未曾整，直入花间不寻径。
　　树树殷勤尽绕行，攀枝未遍春日暝。不用积金著青天，
　　不用服药求神仙。但愿园里花长好，一生饮酒花前老。

卷382_27 「秋夜长」张籍
　　秋天如水夜未央，天汉东西月色光。愁人不寐畏枕席，
　　暗虫唧唧绕我傍。荒城为村无更声，起看北斗天未明。
　　白露满田风袅袅，千声万声鹖鸟鸣。

卷382_28 「白鼍鸣」张籍
　　天欲雨，有东风，南谿白鼍鸣窟中。六月人家井无水，
　　夜闻鼍声人尽起。

卷382_29 「洛阳行」张籍
　　洛阳宫阙当中州，城上峨峨十二楼。翠华西去几时返，
　　枭巢乳鸟藏蛰燕。御门空锁五十年，税彼农夫修玉殿。
　　六街朝暮鼓冬冬，禁兵持戟守空宫。百官月月拜章表，
　　驿使相续长安道。上阳宫树黄复绿，野豺入苑食麋鹿。
　　陌上老翁双泪垂，共说武皇巡幸时。

卷382_30 「春江曲」张籍
　　春江无云潮水平，蒲心出水凫雏鸣。长干夫婿爱远行，
　　自染春衣缝已成。妾身生长金陵侧，去年随夫住江北。
　　春来未到父母家，舟小风多渡不得。欲辞舅姑先问人，
　　私向江头祭水神。

卷382_31 「送远曲」张籍
　　吴门向西流水长，水长柳暗烟茫茫。行人送客各惆怅，
　　话离叙别倾清觞。吟丝竹，鸣笙簧，酒酣性逸歌猖狂。
　　行人告我挂帆去，此去何时返故乡。殷勤振衣两相嘱，
　　世事近来还浅促。愿君看取吴门山，带雪经春依旧绿。
　　行人行处求知亲，送君去去徒酸辛。

卷382_32 「塞下曲」张籍
　　边州八月修城堡，候骑先烧碛中草。胡风吹沙度陇飞，
　　陇头林木无北枝。将军阅兵青塞下，鸣鼓逢逢促猎围。
　　天寒山路石断裂，白日不销帐上雪。乌孙国乱多降胡，
　　诏使名王持汉节。年年征战不得闲，边人杀尽唯空山。

卷382_33 「董逃行」张籍
　　洛阳城头火曈曈，乱兵烧我天子宫。宫城南面有深山，
　　尽将老幼藏其间。重岩为屋橡为食，丁男夜行候消息。
　　闻道官军犹掠人，旧里如今归未得。董逃行，
　　汉家几时重太平。

卷382_34 「少年行」张籍
　　少年从猎出长杨，禁中新拜羽林郎。独对辇前射双虎，
　　君王手赐黄金珰。日日斗鸡都市里，赢得宝刀重刻字。
　　百里报仇夜出城，平明还在娼楼醉。遥闻虏到平陵下，
　　不待诏书行上马。斩得名王献桂宫，封侯起第一日中。
　　不为六郡良家子，百战始取边城功。

卷382_35 「白头吟」张籍
　　请君膝上琴，弹我白头吟。忆昔君前娇笑语，
　　两情宛转如萦素。宫中为我起高楼，更开花池种芳树。
　　春天百草秋始衰，弃我不待白头时。罗襦玉珥色未暗，
　　今朝已道不相宜。扬州青铜作明镜，暗中持照不见影。
　　人心回互自无穷，眼前好恶那能定。君恩已去若再返，
　　菖蒲花开月长满。

卷382_36 「将军行」张籍
　　弹筝峡东有胡尘，天子择日拜将军。蓬莱殿前赐六纛，
　　还领禁兵为部曲。当朝受诏不辞家，夜向咸阳原上宿。
　　战车彭彭旌旗动，三十六军齐上陇。陇头战胜夜亦行，
　　分兵处处收旧城。胡儿杀尽阴碛暮，扰扰唯有牛羊声。
　　边人亲戚曾战没，今逐官军收旧骨。碛西行见万里空，
　　幕府独奏将军功。

卷382_37 「贾客乐」张籍
　　金陵向西贾客多，船中生长乐风波。欲发移船近江口，
　　船头祭神各浇酒。停杯共说远行期，入蜀经蛮谁别离。
　　金多众中为上客，夜夜算缗眠独迟。秋江初月猩猩语，
　　孤帆夜发潇湘渚。水工持楫防暗滩，直过山边及前侣。
　　年年逐利西复东，姓名不在县籍中。农夫税多长辛苦，
　　弃业长为贩宝翁。

卷382_38 「羁旅行」张籍
　　远客出门行路难，停车敛策在门端。荒城无人霜满路，
　　野火烧桥不得度。寒虫入窟鸟归巢，僮仆问我谁家去。
　　行寻田头暝未息，双毂长辕碍荆棘。缘冈入涧投田家，
　　主人舂米为夜食。晨鸡喔喔茅屋傍，行人起扫车上霜。
　　旧山已别行已远，身计未成难复返。长安陌上相识稀，
　　遥望天山白日晚。谁能听我辛苦行，为向君前歌一声。

卷382_39 「车遥遥」张籍
　　征人遥遥出古城，双轮齐动驷马鸣。山川无处不归路，
　　念君长作万里行。野田人稀秋草绿，日暮放马车中宿。
　　惊麏游兔在我傍，独唱乡歌对僮仆。君家大宅凤城隅，
　　年年道上随行车。愿为玉銮系华轼，终日有声在君侧。
　　门前旧辙久已平，无由复得君消息。

卷382_40 「妾薄命」张籍
　　薄命妇，良家子，无事从军去万里。汉家天子平四夷，
　　护羌都尉裹尸归。念君此行为死别，对君裁缝泉下衣。
　　与君一日为夫妇，千年万岁亦相守。君爱龙城征战功，
　　妾愿青楼歌乐同。人生各各有所欲，讵得将心入君腹。

卷382_41 「朱鹭」张籍
　　翩翩兮朱鹭，来泛春塘栖绿树。羽毛如翦色如染，
　　远飞欲下双翅敛。避人引子入深堑，动处水纹开滟滟。
　　谁知豪家网尔躯，不如饮啄江海隅。

卷382_42 「远别离」张籍
　　莲叶团团杏花拆，长江鲤鱼鬐鬣赤。念君少年弃亲戚，
　　千里万里独为客。谁言远别心不易，天星坠地能为石。
　　几时断得城南陌，勿使居人有行役。

卷382_43 「楚宫行」张籍
　　章华宫中九月时，桂花半落红橘垂。江头骑火照辇道，
　　君王夜从云梦归。霓旌凤盖到双阙，台上重重歌吹发。
　　千门万户开相当，烛笼左右列成行。下辇更衣入洞房，
　　洞房侍女尽焚香。玉阶罗幕微有霜，齐言此夕乐未央。
　　玉酒湛湛盈华觞，丝竹次第鸣中堂。巴姬起舞向君王，
　　回身垂手结明珰。愿君千年万年寿，朝出射麋夜饮酒。

卷382_44 「江南行」张籍
　　江南人家多橘树，吴姬舟上织白苎。土地卑湿饶虫蛇，
　　连木为牌入江住。江村亥日长为市，落帆度桥来浦里。
　　清莎覆城竹为屋，无井家家饮潮水。长干午日沽春酒，
　　高高酒旗悬江口。娼楼两岸临水栅，夜唱竹枝留北客。
　　江南风土欢乐多，悠悠处处尽经过。

卷382_45 「乌夜啼引」张籍
　　秦乌啼哑哑，夜啼长安吏人家。吏人得罪囚在狱，
　　倾家卖产将自赎。少妇起听夜啼乌，知是官家有赦书。
　　下床心喜不重寐，未明上堂贺舅姑。少妇语啼乌，
　　汝啼慎勿虚。借汝庭树作高巢，年年不令伤尔雏。

卷382_46 「促促词」张籍
　　促促复促促，家贫夫妇欢不足。今年为人送租船，
　　去年捕鱼在江边。家中姑老子复小，自执吴绡输税钱。
　　家家桑麻满地黑，念君一身空努力。
　　愿教牛蹄团团羊角直，君身常在应不得。

卷382_47 「宛转行」张籍
　　华屋重翠幄，绮席雕象床。远漏微更疏，薄衾中夜凉。
　　炉气暗裴徊，寒灯背斜光。妍姿结宵态，寝臂幽梦长。
　　宛转复宛转，忆君更未央。

卷382_48 「短歌行」张籍
　　青天荡荡高且虚，上有白日无根株。流光暂出还入地，
　　使我年少不须臾。与君相逢勿寂寞，衰老不复如今乐。
　　玉卮盛酒置君前，再拜愿君千万年。

卷382_49 「山头鹿」张籍
　　山头鹿，角芟芟，尾促促。贫儿多租输不足，
　　夫死未葬儿在狱。早日熬熬蒸野冈，禾黍不收无狱粮。
　　县家唯忧少军食，谁能令尔无死伤。

卷382_50 「湘江曲」张籍
　　湘水无潮秋水阔，湘中月落行人发。送人发，送人归，
　　白蘋茫茫鹧鸪飞。

卷382_51 「楚妃怨」张籍
　　梧桐叶下黄金井，横架辘轳牵素绠。
　　美人初起天未明，手拂银瓶秋水冷。

卷382_52 「离宫怨」张籍
　　高堂别馆连湘渚，长向春光开万户。
　　荆王去去不复来，宫中美人自歌舞。

卷382_53 「成都曲」张籍
　　锦江近西烟水绿，新雨山头荔枝熟。
　　万里桥边多酒家，游人爱向谁家宿。

卷382_54 「寒塘曲」张籍
　　寒塘沉沉柳叶疏，水暗人语惊栖凫。
　　舟中少年醉不起，持烛照水射游鱼。

卷382_55 「春别曲」张籍
　　长江春水绿堪染，莲叶出水大如钱。
　　江头橘树君自种，那不长系木兰船。

卷382_56 「春堤曲」张籍
　　野塘䴔䴖飞树头，绿蒲紫菱盖碧流。
　　狂客谁家爱云水，日日独来城下游。

卷382_57 「乌栖曲」张籍
　　西山作宫潮满池，宫鸟晓鸣茱萸枝。
　　吴姬采莲自唱曲，君王昨夜舟中宿。

卷382_58 「雀飞多」张籍
　　雀飞多，触网罗，网罗高树颠。汝飞蓬蒿下，
　　勿复投身网罗间。粟积仓，禾在田。巢之雏，望其母来还。

卷382_59 「泗水行」张籍
　　泗水流急石纂纂，鲤鱼上下红尾短。春冰销散日华满，
　　行舟往来浮桥断。城边鱼市人早行，水烟漠漠多棹声。

卷382_60 「废居行」张籍
　　胡马崩腾满阡陌，都人避乱唯空宅。宅边青桑垂宛宛，
　　野蚕食叶还成茧。黄雀衔草入燕窠，啧啧啾啾白日晚。
　　去时禾黍埋地中，饥兵掘土翻重重。鸱枭养子庭树上，
　　曲墙空屋多旋风。乱定几人还本土，唯有官家重作主。

卷382_61 「寄菖蒲」张籍
　　石上生菖蒲，一寸十二节。仙人劝我食，令我头青面如雪。
　　逢人寄君一绛囊，书中不得传此方。君能来作栖霞侣，
　　与君同入丹玄乡。

卷382_62 「江村行」张籍
　　南塘水深芦笋齐，下田种稻不作畦。耕场磷磷在水底，
　　短衣半染芦中泥。田头刈莎结为屋，归来系牛还独宿。
　　水淹手足尽有疮，山虻绕身飞飏飏.桑林椹黑蚕再眠，
　　妇姑采桑不向田。江南热旱天气毒，雨中移秧颜色鲜。
　　一年耕种长苦辛，田熟家家将赛神。

卷382_63 「樵客吟」张籍
　　上山采樵选枯树，深处樵多出辛苦。秋来野火烧栎林，
　　枝柯已枯堪采取。斧声坎坎在幽谷，采得齐梢青葛束。
　　日西待伴同下山，竹担弯弯向身曲。共知路傍多虎窟，
　　未出深林不敢歇。村西地暗狐兔行，稚子叫时相应声。
　　采樵客，莫采松与柏。松柏生枝直且坚，与君作屋成家宅。

卷382_64 「湖南曲」张籍
　　潇湘多别离，风起芙蓉洲。江上人已远，夕阳满中流。
　　鸳鸯东南飞，飞上青山头。

卷382_65 「春水曲」张籍
　　鸭鸭，觜唼唼。青蒲生，春水狭。荡漾木兰船，
　　中有双少年。少年醉，鸭不起。

卷382_66 「云童行」张籍
　　云童童，白龙之尾垂江中。今年天旱不作雨，
　　水足墙上有禾黍。

卷382_67 「新桃行」张籍
　　桃生叶婆娑，枝叶四向多。高未出墙颠，蒿苋相凌摩。
　　植之三年馀，今年初试花。秋来已成实，其阴良已嘉。
　　青蝉不来鸣，安得迅羽过。常恶牵丝虫，蒙幂成网罗。
　　顾托戏儿童，勿折吾柔柯。明年结其实，磊磊充汝家。

卷382_68 「忆远曲」张籍
　　水上山沉沉，征途复绕林。途荒人行少，马迹犹可寻。
　　雪中独立树，海口失侣禽。离忧如长线，千里萦我心。

卷382_69 「长塘湖」张籍
　　长塘湖，一斛水中半斛鱼。大鱼如柳叶，小鱼如针锋，
　　水浊谁能辨真龙。

卷382_70 「废瑟词」张籍
　　古瑟在匣谁复识，玉柱颠倒朱丝黑。千年曲谱不分明，
　　乐府无人传正声。秋虫暗穿尘作色，腹中不辨工人名。
　　几时天下复古乐，此瑟还奏云门曲。

卷三百八十三

卷383_1 「野居」张籍
　　贫贱易为适，荒郊亦安居。端坐无馀思，弥乐古人书。
　　秋田多良苗，野水多游鱼。我无耒与网，安得充廪厨。
　　寒天白日短，檐下暖我躯。四肢暂宽柔，中肠郁不舒。
　　多病减志气，为客足忧虞。况复苦时节，览景独踟蹰。

卷383_2 「西州」张籍
　　羌胡据西州，近甸无边城。山东收税租，养我防塞兵。
　　胡骑来无时，居人常震惊。嗟我五陵间，农者罢耘耕。
　　边头多杀伤，士卒难全形。郡县发丁役，丈夫各征行。
　　生男不能养，惧身有姓名。良马不念秣，烈士不苟营。
　　所愿除国难，再逢天下平。

卷383_3 「杂怨」张籍
　　切切重切切，秋风桂枝折。人当少年嫁，我当少年别。
　　念君非征行，年年长远途。妾身甘独殁，高堂有舅姑。
　　山川岂遥远，行人自不返。

卷383_4 「惜花」张籍
　　春潭足芳树，水清不如素。幽人爱华景，一一空山暮。
　　月出潭气白，游鱼暗冲石。夜深春思多，酒醒山寂寂。

卷383_5 「三原李氏园宴集」张籍
　　暮春天早热，邑居苦嚣烦。言从君子乐，乐彼李氏园。
　　园中有草堂，池引泾水泉。开户西北望，远见嵯峨山。
　　借问主人翁，北州佐戎轩。仆夫守旧宅，为客侍华筵。
　　高怀有馀兴，竹树芳且鲜。倾我所持觞，尽日共留连。
　　疏拙不偶俗，常喜形体闲。况来幽栖地，能不重叹言。

卷383_6 「沈千运旧居」张籍
　　汝北君子宅，我来见颓墉。乱离子孙尽，地属邻里翁。
　　土木被丘墟，谿路不连通。旧井蔓草合，牛羊坠其中。
　　君辞天子书，放意任体躬。一生不自力，家与逆旅同。
　　高议切星辰，馀声激喑聋。方将旌旧闾，百世可封崇。
　　嗟其未积年，已为荒林丛。时岂无知音，不能崇此风。
　　浩荡竟无睹，我将安所从。

卷383_7 「赠别孟郊」张籍
　　历历天上星，沉沉水中萍。幸当清秋夜，流影及微形。
　　君生衰俗间，立身如礼经。纯诚发新文，独有金石声。
　　才名振京国，归省东南行。停车楚城下，顾我不念程。
　　宝镜曾坠水，不磨岂自明。苦节居贫贱，所知赖友生。
　　欢会方别离，戚戚忧虑并。安得在一方，终老无送迎。

卷383_8 「卧疾」张籍
　　身病多思虑，亦读神农经。空堂留灯烛，四壁青荧荧。
　　羁旅随人欢，贫贱还自轻。今来问良医，乃知病所生。
　　僮仆各忧愁，杵臼无停声。见我形憔悴，劝药语丁宁。
　　春雨枕席冷，窗前新禽鸣。开门起无力，遥爱鸡犬行。
　　服药察耳目，渐如醉者醒。顾非达性命，犹为忧患生。

卷383_9 「别段生」张籍
　　与子骨肉亲，愿言长相随。况离父母傍，从我学书诗。
　　同在道路间，讲论亦未亏。为文于我前，日夕生光仪。
　　行役多疾疚，赖此相扶持。贫贱事难拘，今日有别离。
　　我去秦城中，子留汴水湄。离情两飘断，不异风中丝。
　　幼年独为客，举动难得宜。努力自修励，常如见我时。
　　送我登山冈，再拜问还期。还期在新年，勿怨欢会迟。

卷383_10 「哭于鹄」张籍
　　青山无逸人，忽觉大国贫。良玉沉幽泉，名为天下珍。
　　野性疏时俗，再拜乃从军。气高终不合，去如镜上尘。
　　我初有章句，相合者唯君。今来吊嗣子，对陇烧新文。
　　耕者废其耜，爨者绝其薪。苟无新衣裳，曷用光我身。
　　奠酒徒拜手，哀怀安能陈。徒保金石韵，千载人所闻。

卷383_11 「南归」张籍
　　促促念道路，四支不常宁。行车未及家，天外非尽程。
　　骨肉待我欢，乡里望我荣。岂知东与西，憔悴竟无成。
　　人言苦夜长，穷者不念明。惧离其寝寐，百忧伤性灵。
　　世道多险薄，相劝毕中诚。远游无知音，不如商贾行。
　　达人有常志，愚夫劳所营。旧山行去远，言归乐此生。

卷383_12 「惜花」张籍
　　濛濛庭树花，坠地无颜色。日暮东风起，飘扬玉阶侧。
　　残蕊在犹稀，青条耸复直。为君结芳实，令君勿叹息。

卷383_13 「奉和舍人叔直省时思琴」张籍
　　蔼蔼紫薇直，秋意深无穷。滴沥仙阁漏，肃穆禁池风。
　　竹月泛凉影，萱露澹幽丛。地清物态胜，宵闲琴思通。
　　时属雅音际，迥凝虚抱中。达人掌枢近，常与隐默同。

卷383_14 「离妇」张籍
　　十载来夫家，闺门无瑕疵。薄命不生子，古制有分离。
　　托身言同穴，今日事乖违。念君终弃捐，谁能强在兹。
　　堂上谢姑嫜，长跪请离辞。姑嫜见我往，将决复沉疑。
　　与我古时钏，留我嫁时衣。高堂拊我身，哭我于路陲。
　　昔日初为妇，当君贫贱时。昼夜常纺织，不得事蛾眉。
　　辛勤积黄金，济君寒与饥。洛阳买大宅，邯郸买侍儿。
　　夫婿乘龙马，出入有光仪。将为富家妇，永为子孙资。
　　谁谓出君门，一身上车归。有子未必荣，无子坐生悲。
　　为人莫作女，作女实难为。

卷383_15 「怀别」张籍
　　仆人驱行轩，低昂出我门。离堂无留客，席上唯琴樽。
　　古道随水曲，悠悠绕荒村。远程未奄息，别念在朝昏。
　　端居愁岁永，独此留清景。岂无经过人，寻叹门巷静。
　　君如天上雨，我如屋下井。无因同波流，愿作形与影。

卷383_16 「学仙」张籍
　　楼观开朱门，树木连房廊。中有学仙人，少年休谷粮。
　　高冠如芙蓉，霞月披衣裳。六时朝上清，佩玉纷锵锵。
　　自言天老书，秘覆云锦囊。百年度一人，妄泄有灾殃。
　　每占有仙相，然后传此方。先生坐中堂，弟子跪四厢。
　　金刀截身发，结誓焚灵香。弟子得其诀，清斋入空房。
　　守神保元气，动息随天罡。炉烧丹砂尽，昼夜候火光。
　　药成既服食，计日乘鸾凰。虚空无灵应，终岁安所望。
　　勤劳不能成，疑虑积心肠。虚羸生疾疹，寿命多夭伤。
　　身殁惧人见，夜埋山谷傍。求道慕灵异，不如守寻常。
　　先王知其非，戒之在国章。

卷383_17 「夜怀」张籍
　　穷居积远念，转转迷所归。幽蕙零落色，暗萤参差飞。
　　病生秋风簟，泪堕月明衣。无愁坐寂寞，重使奏清徽。

卷383_18 「城南」张籍
　　漾漾南涧水，来作曲池流。言寻参差岛，晓榜轻盈舟。
　　万绕不再止，千寻尽孤幽。藻涩讶人重，萍分指鱼游。
　　繁苗毯下垂，密箭翻回輈.曝鳖乱自坠，阴藤斜相钩。
　　卧蒋黑米吐，翻芰紫角稠。桥低竞俯偻，亭近闲夷犹。
　　目为逐胜朗，手因掇芳柔。渐喜游来极，忽疑归无由。
　　气状虽可览，纤微谅难搜。未听主人赏，徒爱清华秋。

卷383_19 「怀友」张籍
　　人生有行役，谁能如草木。别离感中怀，乃为我桎梏。
　　百年受命短，光景良不足。念我别离者，愿怀日月促。
　　平地施道路，车马往不复。空知为良田，秋望禾黍熟。
　　端居无俦侣，日夜祷耳目。立身难自觉，常恐忧与辱。
　　穷贱无闲暇，疾痛多嗜欲。我思携手人，逍遥任心腹。

卷383_20 「寄别者」张籍
　　寒天正飞雪，行人心切切。同为万里客，中路忽离别。
　　别君汾水东，望君汾水西。积雪无平冈，空山无人蹊。
　　羸马时倚辕，行行未遑食。下车劝僮仆，相顾莫叹息。
　　讵知佳期隔，离念终无极。

卷383_21 「献从兄」张籍
　　悠悠旱天云，不远如飞尘。贤达失其所，沉飘同众人。
　　擢秀登王畿，出为良使宾。名高满朝野，幼贱谁不闻。
　　一朝遇谗邪，流窜八九春。诏书近迁移，组绶未及身。
　　冬井无寒冰，玉润难为焚。虚怀日迢遥，荣辱常保纯。
　　我念出游时，勿吟康乐文。愿言灵溪期，聊欲相依因。

卷383_22 「寄韩愈」张籍
　　野馆非我室，新居未能安。读书避尘杂，方觉此地闲。
　　过郭多园墟，桑果相接连。独游竟寂寞，如寄空云山。
　　夏景常昼毒，密林无鸣蝉。临溪一盥濯，清去肢体烦。
　　出林望曾城，君子在其间。戎府草章记，阻我此游盘。
　　忆昔西潭时，并持钓鱼竿。共忻得鲂鲤，烹鲙于我前。
　　几朝还复来，叹息时独言。

卷383_23 「赠姚怤」张籍
　　漏天日无光，泽土松不长。君今职下位，志气安得扬。
　　白发文思壮，才为国贤良。无人识高韵，荐于天子傍。
　　况我愚朴姿，强趋利名场。远同干贵人，身举固难彰。
　　昔逢汴水滨，今会习池阳。岂无再来期，顾恐非此方。
　　愿为石中泉，不为瓦上霜。离别勿复道，所贵不相忘。

卷383_24 「病中寄白学士拾遗」张籍
　　秋亭病客眠，庭树满枝蝉。凉风绕砌起，斜影入床前。
　　梨晚渐红坠，菊寒无黄鲜。倦游寂寞日，感叹蹉跎年。
　　尘欢久消委，华念独迎延。自寓城阙下，识君弟事焉。
　　君为天子识，我方沉病缠。无因会同语，悄悄中怀煎。

卷383_25 「雨中寄元宗简」张籍
　　秋堂羸病起，盥漱风雨朝。竹影冷疏涩，榆叶暗飘萧。
　　街径多坠果，墙隅有蜕蜩。延瞻游步阻，独坐闲思饶。
　　君居应如此，恨言相去遥。

卷383_26 「野寺后池寄友」张籍
　　佛寺连野水，池幽夏景清。繁木荫芙蕖，时有水禽鸣。
　　通溪岸暂断，分渚流复萦。伴僧钟磬罢，月来池上明。
　　友人竟不至，东北见高城。独游自寂寞，况此恨盈盈。

卷383_27 「董公诗」张籍
　　谁主东诸侯，元臣陇西公。旌节居汴水，四方皆承风。
　　在朝四十年，天下诵其功。相我明天子，政成如太宗。
　　东方有艰难，公乃出临戎。单车入危城，慈惠安群凶。
　　公谓其党言，汝材甚骁雄。为我帐下士，出入卫我躬。
　　汝息为我子，汝亲我为翁。众皆相顾泣，无不和且恭。
　　其父教子义，其妻勉夫忠。不自以为资，奉上但颙颙.
　　公衣无文采，公食少肥浓。所忧在万人，人实我宁空。
　　轻刑宽其政，薄赋弛租庸。四郡三十城，不知岁饥凶。
　　天子临朝喜，元老留在东。今闻扬盛德，就安我大邦。
　　百辟贺明主，皇风恩赐重。朝廷有大事，就决其所从。
　　海内既无虞，君臣方肃雍。端居任僚属，宴语常从容。
　　翩翩者苍乌，来巢于林丛。甘瓜生场圃，一蒂实连中。
　　田有嘉谷陇，异亩穗亦同。贤人佐圣人，德与神明通。
　　感应我淳化，生瑞我地中。昔者此州人，但矜马与弓。
　　今公施德礼，自然威武崇。公其共百年，受禄将无穷。

卷383_28 「祭退之」张籍
　　呜呼吏部公，其道诚巍昂。生为大贤姿，天使光我唐。
　　德义动鬼神，鉴用不可详。独得雄直气，发为古文章。
　　学无不该贯，吏治得其方。三次论诤退，其志亦刚强。
　　再使平山东，不言所谋臧。荐待皆寒羸，但取其才良。
　　亲朋有孤稚，婚姻有办营。如彼天有斗，人可为信常。
　　如彼岁有春，物宜得华昌。哀哉未申施，中年遽殂丧。
　　朝野良共哀，矧于知旧肠。籍在江湖间，独以道自将。
　　学诗为众体，久乃溢笈囊。略无相知人，黯如雾中行。
　　北游偶逢公，盛语相称明。名因天下闻，传者入歌声。
　　公领试士司，首荐到上京。一来遂登科，不见苦贡场。
　　观我性朴直，乃言及平生。由兹类朋党，骨肉无以当。
　　坐令其子拜，常呼幼时名。追招不隔日，继践公之堂。
　　出则连辔驰，寝则对榻床。搜穷古今书，事事相酌量。
　　有花必同寻，有月必同望。为文先见草，酿熟偕共觞。
　　新果及异鲑，无不相待尝。到今三十年，曾不少异更。
　　公文为时师，我亦有微声。而后之学者，或号为韩张。
　　我官麟台中，公为大司成。念此委末秩，不能力自扬。
　　特状为博士，始获升朝行。未几享其资，遂忝南宫郎。
　　是事赖拯扶，如屋有栋梁。去夏公请告，养疾城南庄。
　　籍时官休罢，两月同游翔。黄子陂岸曲，地旷气色清。
　　新池四平涨，中有蒲荇香。北台临稻畴，茂柳多阴凉。
　　板亭坐垂钓，烦苦稍已平。共爱池上佳，联句舒遐情。
　　偶有贾秀才，来兹亦同并。移船入南溪，东西纵篙撑。
　　划波激船舷，前后飞鸥鶬.回入潭濑下，网截鲤与鲂。
　　踏沙掇水蔬，树下烝新粳。日来相与嬉，不知暑日长。
　　柴翁携童儿，聚观于岸傍。月中登高滩，星汉交垂芒。
　　钓车掷长线，有获齐欢惊。夜阑乘马归，衣上草露光。
　　公为游谿诗，唱咏多慨慷。自期此可老，结社于其乡。
　　籍受新官诏，拜恩当入城。公因同归还，居处隔一坊。
　　中秋十六夜，魄圆天差晴。公既相邀留，坐语于阶楹。
　　乃出二侍女，合弹琵琶筝。临风听繁丝，忽遽闻再更。
　　顾我数来过，是夜凉难忘。公疾浸日加，孺人视药汤。
　　来候不得宿，出门每回遑。自是将重危，车马候纵横。
　　门仆皆逆遣，独我到寝房。公有旷达识，生死为一纲。
　　及当临终晨，意色亦不荒。赠我珍重言，傲然委衾裳。
　　公比欲为书，遗约有修章。令我署其末，以为后事程。
　　家人号于前，其书不果成。子符奉其言，甚于亲使令。
　　鲁论未讫注，手迹今微茫。新亭成未登，闭在庄西厢。
　　书札与诗文，重叠我笥盈。顷息万事尽，肠情多摧伤。
　　旧茔盟津北，野窆动鼓钲。柳车一出门，终天无回箱。
　　籍贫无赠赀，曷用申哀诚。衣器陈下帐，醪饵奠堂皇。
　　明灵庶鉴知，仿佛斯来飨。

卷三百八十四

卷384_1 「蓟北旅思（一作送远人）」张籍
　　日日望乡国，空歌白苎词。长因送人处，忆得别家时。
　　失意还独语，多愁只自知。客亭门外柳，折尽向南枝。

卷384_2 「江南春」张籍
　　江南杨柳春，日暖地无尘。渡口过新雨，夜来生白蘋.
　　晴沙鸣乳燕，芳树醉游人。向晚青山下，谁家祭水神。

卷384_3 「西楼望月」张籍
　　城西楼上月，复是雪晴时。寒夜共来望，思乡独下迟。
　　幽光落水堑，净色在霜枝。明日千里去，此中还别离。

卷384_4 「别鹤」张籍
　　双鹤出云谿，分飞各自迷。空巢在松顶，折羽落红泥。
　　寻水终不饮，逢林亦未栖。别离应易老，万里雨凄凄。

卷384_5 「江陵孝女」张籍
　　孝女独垂发，少年唯一身。无家空托墓，主祭不从人。
　　相吊有行客，起庐无旧邻。江头闻哭处，寂寂楚花春。

卷384_6 「山中古祠」张籍
　　春草空祠墓，荒林唯鸟飞。记年碑石在，经乱祭人稀。
　　野鼠缘朱帐，阴尘盖画衣。近门潭水黑，时见宿龙归。

卷384_7 「渔阳将」张籍
　　塞深沙草白，都护领燕兵。放火烧奚帐，分旗筑汉城。
　　下营看岭势，寻雪觉人行。更向桑干北，擒生问碛名。

卷384_8 「听夜泉」张籍
　　细泉深处落，夜久渐闻声。独起出门听，欲寻当涧行。
　　还疑隔林远，复畏有风生。月下长来此，无人亦到明。

卷384_9 「送南迁客」张籍
　　去去远迁客，瘴中衰病身。青山无限路，白首不归人。
　　海国战骑象，蛮州市用银。一家分几处，谁见日南春。

卷384_10 「蓟北春怀」张籍
　　渺渺水云外，别来音信稀。因逢过江使，却寄在家衣。
　　问路更愁远，逢人空说归。今朝蓟城北，又见塞鸿飞。

卷384_11 「思远人（一作寄远客）」张籍
　　野桥春水清，桥上送君行。去去人应老，年年草自生。
　　出门看远道，无信向边城。杨柳别离处，秋蝉今复鸣。

卷384_12 「赠同溪客」张籍
　　幽居得相近，烟景每寥寥。共伐临谿树，因为过水桥。
　　自教青鹤舞，分采紫芝苗。更爱南峰住，寻君路恐遥。

卷384_13 「望行人（一作秋闺）」张籍
　　秋风窗下起，旅雁向南飞。日日出门望，家家行客归。
　　无因见边使，空待寄寒衣。独倚青楼暮，烟深鸟雀稀。

卷384_14 「送宫人入道」张籍
　　旧宠昭阳里，寻仙此最稀。名初出宫籍，身未称霞衣。
　　已别歌舞贵，长随鸾鹤飞。中官看入洞，空驾玉轮归。

卷384_15 「送越客」张籍
　　见说孤帆去，东南到会稽。春云剡溪口，残月镜湖西。
　　水鹤沙边立，山鼯竹里啼。谢家曾住处，烟洞入应迷。

卷384_16 「赠辟谷者」张籍
　　学得餐霞法，逢人与小还。身轻曾试鹤，力弱未离山。
　　无食犬犹在，不耕牛自闲。朝朝空漱水，叩齿草堂间。

卷384_17 「思江南旧游」张籍
　　江皋三月时，花发石楠枝。归客应无数，春山自不知。
　　独行愁道远，回信畏家移。杨柳东西渡，茫茫欲问谁。

卷384_18 「夜到渔家（一作宿渔家）」张籍
　　渔家在江口，潮水入柴扉。行客欲投宿，主人犹未归。
　　竹深村路远，月出钓船稀。遥见寻沙岸，春风动草衣。

卷384_19 「送远使」张籍
　　扬旌过陇头，陇水向西流。塞路依山远，戍城逢笛秋。
　　寒沙阴漫漫，疲马去悠悠。为问征行将，谁封定远侯。

卷384_20 「不食姑（一作赠山中女道士）」张籍
　　几年山里住，已作绿毛身。护气常稀语，存思自见神。
　　养龟同不食，留药任生尘。要问西王母，仙中第几人。

卷384_21 「古苑杏花」张籍
　　废苑杏花在，行人愁到时。独开新堑底，半露旧烧枝。
　　晚色连荒辙，低阴覆折碑。茫茫古陵下，春尽又谁知。

卷384_22 「送流人」张籍
　　独向长城北，黄云暗塞天。流名属边将，旧业作公田。
　　拥雪添军垒，收冰当井泉。知君住应老，须记别乡年。

卷384_23 「宿临江驿（一作宿江上，一作宿溪中驿）」张籍
　　楚驿南渡口，夜深来客稀。月明见潮上，江静觉鸥飞。
　　旅宿今已远，此行殊未归。离家久无信，又听捣寒衣。

卷384_24 「送蛮客」张籍
　　借问炎州客，天南几日行。江连恶谿路，山绕夜郎城。
　　柳叶瘴云湿，桂丛蛮鸟声。知君却回日，记得海花名。

卷384_25 「襄国别友」张籍
　　晓色荒城下，相看秋草时。独游无定计，不欲道来期。
　　别处去家远，愁中驱马迟。归人渡烟水，遥映野棠枝。

卷384_26 「送远客」张籍
　　南原相送处，秋水草还生。同作忆乡客，如今分路行。
　　因谁寄归信，渐远问前程。明日重阳节，无人上古城。

卷384_27 「山中赠日南僧」张籍
　　独向双峰老，松门闭两崖。翻经上蕉叶，挂衲落藤花。
　　甃石新开井，穿林自种茶。时逢海南客，蛮语问谁家。

卷384_28 「征西将」张籍
　　黄沙北风起，半夜又翻营。战马雪中宿，探人冰上行。
　　深山旗未展，阴碛鼓无声。几道征西将，同收碎叶城。

卷384_29 「寄友人」张籍
　　忆在江南日，同游三月时。采茶寻远涧，斗鸭向春池。
　　送客沙头宿，招僧竹里棋。如今各千里，无计得相随。

卷384_30 「送防秋将」张籍
　　白首征西将，犹能射戟支。元戎选部曲，军吏换旌旗。
　　逐虏招降远，开边旧垒移。重收陇外地，应似汉家时。

卷384_31 「律僧」张籍
　　苦行长不出，清羸最少年。持斋唯一食，讲律岂曾眠。
　　避草每移径，滤虫还入泉。从来天竺法，到此几人传。

卷384_32 「山中秋夜」张籍
　　寂寂山景静，幽人归去迟。横琴当月下，压酒及花时。
　　冷露湿茆屋，暗泉冲竹篱。西峰采药伴，此夕恨无期。

卷384_33 「送南客」张籍
　　行路雨修修，青山尽海头。天涯人去远，岭北水空流。
　　夜市连铜柱，巢居属象州。来时旧相识，谁向日南游。

卷384_34 「宿江店」张籍
　　野店临西浦，门前有橘花。停灯待贾客，卖酒与渔家。
　　夜静江水白，路回山月斜。闲寻泊船处，潮落见平沙。

卷384_35 「岭表逢故人」张籍
　　过岭万馀里，旅游经此稀。相逢去家远，共说几时归。
　　海上见花发，瘴中唯鸟飞。炎州望乡伴，自识北人衣。

卷384_36 「出塞（一作塞上曲）」张籍
　　秋塞雪初下，将军远出师。分营长记火，放马不收旗。
　　月冷边帐湿，沙昏夜探迟。征人皆白首，谁见灭胡时。

卷384_37 「寄紫阁隐者」张籍
　　紫阁气沉沉，先生住处深。有人时得见，无路可相寻。
　　夜鹿伴茅屋，秋猿守栗林。唯应采灵药，更不别营心。

卷384_38 「夜宿黑灶溪」张籍
　　夜到碧溪里，无人秋月明。逢幽更移宿，取伴亦探行。
　　花下红泉色，云西乳鹤声。明朝记归处，石上自书名。

卷384_39 「古树」张籍
　　古树枝柯少，枯来复几春。露根堪系马，空腹定藏人。
　　蠹节莓苔老，烧痕霹雳新。若当江浦上，行客祭为神。

卷384_40 「送徐先生归蜀」张籍
　　日暮远归处，云间仙观钟。唯持青玉牒，独立碧鸡峰。
　　阴涧长收乳，寒泉旧养龙。几时因卖药，得向海边逢。

卷384_41 「隐者」张籍
　　先生已得道，市井亦容身。救病自行药，得钱多与人。
　　问年长不定，传法又非真。每见邻家说，时闻使鬼神。

卷384_42 「送友人归山」张籍
　　出山成北首，重去结茅庐。移石修废井，扫龛盛旧书。
　　开田留杏树，分洞与僧居。长在幽峰里，樵人见亦疏。

卷384_43 「霅溪西亭晚望（一作霅溪远望）」张籍
　　霅水碧悠悠，西亭柳岸头。夕阴生远岫，斜照逐回流。
　　此地动归思，逢人方倦游。吴兴耆旧尽，空见白蘋洲。

卷384_44 「哭山中友人」张籍
　　入云遥便哭，山友隔今生。绕墓招魂魄，镌岩记姓名。
　　犬因无主善，鹤为见人鸣。长说能尸解，多应别路行。

卷384_45 「答僧拄杖」张籍
　　灵藤为拄杖，白净色如银。得自高僧手，将扶病客身。
　　春游不骑马，夜会亦呈人。持此归山去，深宜戴角巾。

卷384_46 「灵都观李道士」张籍
　　仙观雨来静，绕房琼草春。素书天上字，花洞古时人。
　　泥灶煮灵液，扫坛朝玉真。几回游阆苑，青节亦随身。

卷384_47 「送韦评事归华阴」张籍
　　三峰西面住，出见世人稀。老大谁相识，恓惶又独归。
　　扫窗秋菌落，开箧夜蛾飞。若向云中伴，还应着褐衣。

卷384_48 「送闽僧」张籍
　　几夏京城住，今朝独远归。修行四分律，护净七条衣。
　　谿寺黄橙熟，沙田紫芋肥。九龙潭上路，同去客应稀。

卷384_49 「送海南客归旧岛」张籍
　　海上去应远，蛮家云岛孤。竹船来桂浦，山市卖鱼须。
　　入国自献宝，逢人多赠珠。却归春洞口，斩象祭天吴。

卷384_50 「登咸阳北寺楼（一作登感化寺楼）」张籍
　　高秋原上寺，下马一登临。渭水西来直，秦山南向深。
　　旧宫人不住，荒碣路难寻。日暮凉风起，萧条多远心。

卷384_51 「送新罗使」张籍
　　万里为朝使，离家今几年。应知旧行路，却上远归船。
　　夜泊避蛟窟，朝炊求岛泉。悠悠到乡国，远望海西天。

卷384_52 「宿广德寺寄从舅」张籍
　　古寺客堂空，开帘四面风。移床动栖鹤，停烛聚飞虫。
　　闲卧逐凉处，远愁生静中。林西微月色，思与宁家同。

卷384_53 「宿邯郸馆寄马磁州（一作宿邯郸寄磁州友人）」张籍
　　孤客到空馆，夜寒愁卧迟。虽沽主人酒，不似在家时。
　　几宿得欢笑，如今成别离。明朝行更远，回望隔山陂。

卷384_54 「舟行寄李湖州」张籍
　　客愁无次第，川路重辛勤。藻密行舟涩，湾多转楫频。
　　薄游空感惠，失计自怜贫。赖有汀洲句，时时慰远人。

卷384_55 「送闲师归江南」张籍
　　遍住江南寺，随缘到上京。多生修律业，外学得诗名。
　　讲殿偏追入，斋家别请行。青枫乡路远，几日尽归程。

卷384_56 「游襄阳山寺」张籍
　　秋色江边路，烟霞若有期。寺贫无利施，僧老足慈悲。
　　薜荔侵禅窟，虾蟆占浴池。闲游殊未遍，即是下山时。

卷384_57 「登城寄王秘书建」张籍
　　闻君鹤岭住，西望日依依。远客偏相忆，登城独不归。
　　十年为道侣，几处共柴扉。今日烟霞外，人间得见稀。

卷384_58 「送从弟戴玄往苏州」张籍
　　杨柳阊门路，悠悠水岸斜。乘舟向山寺，着屐到渔家。
　　夜月红柑树，秋风白藕花。江天诗景好，回日莫令赊。

卷384_59 「送朱庆馀及第归越」张籍
　　东南归路远，几日到乡中。有寺山皆遍，无家水不通。
　　湖声莲叶雨，野气稻花风。州县知名久，争邀与客同。

卷384_60 「过贾岛野居」张籍
　　青门坊外住，行坐见南山。此地去人远，知君终日闲。
　　蛙声篱落下，草色户庭间。好是经过处，唯愁暮独还。

卷384_61 「酬韩庶子」张籍
　　西街幽僻处，正与懒相宜。寻寺独行远，借书常送迟。
　　家贫无易事，身病足闲时。寂寞谁相问，只应君自知。

卷384_62 「赠姚合少府」张籍
　　病来辞赤县，案上有丹经。为客烧茶灶，教儿扫竹亭。
　　诗成添旧卷，酒尽卧空瓶。阙下今遗逸，谁瞻隐士星。

卷384_63 「送僧游五台兼谒李司空（作送颢法师往太原兼谒李司空）」张籍
　　远去见双节，因行上五台。化楼侵晓出，雪路向春开。
　　边寺连峰去，胡儿听法来。定知巡礼后，解夏始应回。

卷384_64 「送郑秀才归宁」张籍
　　桂楫彩为衣，行当令节归。夕潮迷浦远，昼雨见人稀。
　　野芰到时熟，江鸥泊处飞。离琴一奏罢，山雨霭馀晖。

卷384_65 「送李评事游越」张籍
　　未习风尘事，初为吴越游。露沾湖草晚，日照海山秋。
　　梅市门何在，兰亭水尚流。西陵待潮处，知汝不胜愁。

卷384_66 「夏日闲居」张籍
　　无事门多闭，偏知夏日长。早蝉声寂寞，新竹气清凉。
　　闲对临书案，看移晒药床。自怜归未得，犹寄在班行。

卷384_67 「闲居」张籍
　　东城南陌尘，紫幰与朱轮。尽说无多事，能闲有几人。
　　唯教推甲子，不信守庚申。谁见衡门里，终朝自在贫。

卷384_68 「寄昭应王中丞」张籍
　　借得街西宅，开门渭水头。长贫唯要健，渐老不禁愁。
　　独凭藤书案，空悬竹酒钩。春风石瓮寺，作意共君游。

卷384_69 「酬孙洛阳」张籍
　　家贫相远住，斋馆入时稀。独坐看书卷，闲行著褐衣。
　　早蝉庭笋老，新雨径莎肥。各离争名地，无人见是非。

卷384_70 「送人任济阴（一作送人往济南）」张籍
　　黄绶在腰下，知君非旅行。将书报旧里，留褐与诸生。
　　赠别尽沽酒，惜欢多出城。春风济水上，候吏听车声。

卷384_71 「晚春过崔驸马东园」张籍
　　闲园多好风，不意在街东。早早诗名远，长长酒性同。
　　竹香新雨后，莺语落花中。莫遣经过少，年光渐觉空。

卷384_72 「夏日闲居」张籍
　　多病逢迎少，闲居又一年。药看辰日合，茶过卯时煎。
　　草长晴来地，虫飞晚后天。此时幽梦远，不觉到山边。

卷384_73 「晚秋闲居」张籍
　　独坐高秋晚，萧条足远思。家贫常畏客，身老转怜儿。
　　万种尽闲事，一生能几时。从来疏懒性，应只有僧知。

卷384_74 「和陆司业习静寄所知」张籍
　　幽室独焚香，清晨下未央。山开登竹阁，僧到出茶床。
　　收拾新琴谱，封题旧药方。逍遥无别事，不似在班行。

卷384_75 「酬韩祭酒雨中见寄」张籍
　　雨中愁不出，阴黑尽连宵。屋湿唯添漏，泥深未放朝。
　　无刍怜马瘦，少食信儿娇。闻道韩夫子，还同此寂寥。

卷384_76 「和裴仆射移官言志（一作和裴仆射寄韩侍郎）」张籍
　　身在勤劳地，常思放旷时。功成归圣主，位重委群司。
　　看垒台边石，闲吟箧里诗。苍生正瞻望，难与故山期。

卷384_77 「酬白二十二舍人早春曲江见招」张籍
　　曲江冰欲尽，风日已恬和。柳色看犹浅，泉声觉渐多。
　　紫蒲生湿岸，青鸭戏新波。仙掖高情客，相招共一过。

卷384_78 「和裴仆射朝回寄韩吏部」张籍
　　独爱南关里，山晴竹杪风。从容朝早退，萧洒客常通。
　　案曲新亭上，移花远寺中。唯应有吏部，诗酒每相同。

卷384_79 「春日李舍人宅见两省诸公唱和，因书情即事」张籍
　　又见帝城里，东风天气和。官闲人事少，年长道情多。
　　紫掖发章句，青闱更咏歌。谁知余寂寞，终日断经过。

卷384_80 「和李仆射秋日病中作」张籍
　　由来病根浅，易见药功成。晓日杵臼静，凉风衣服轻。
　　犹疑少气力，渐觉有心情。独倚红藤杖，时时阶上行。

卷384_81 「早春病中」张籍
　　羸病及年初，心情不自如。多申请假牒，只送贺官书。
　　幽径独行步，白头长懒梳。更怜晴日色，渐渐暖贫居。

卷384_82 「送严大夫之桂州」张籍
　　旌旆过湘潭，幽奇得遍探。莎城百越北，行路九疑南。
　　有地多生桂，无时不养蚕。听歌疑似曲，风俗自相谙。

卷384_83 「咏怀」张籍
　　老去多悲事，非唯见二毛。眼昏书字大，耳重觉声高。
　　望月偏增思，寻山易发劳。都无作官意，赖得在闲曹。

卷384_84 「使至蓝谿驿，寄太常王丞」张籍
　　独上七盘去，峰峦转转稠。云中迷象鼻，雨里下筝头。
　　水没荒桥路，鸦啼古驿楼。君今在城阙，肯见此中愁。

卷384_85 「留别江陵王少府」张籍
　　迢迢山上路，病客独行迟。况此分手处，当君失意时。
　　寒林远路驿，晚烧过荒陂。别后空回首，相逢未有期。

卷384_86 「赠海东僧」张籍
　　别家行万里，自说过扶馀。学得中州语，能为外国书。
　　与医收海藻，持咒取龙鱼。更问同来伴，天台几处居。

卷384_87 「寄汉阳故人」张籍
　　知君汉阳住，烟树远重重。归使雨中发，寄书灯下封。
　　同时买江坞，今日别云松。欲问新移处，青萝最北峰。

卷384_88 「送安西将」张籍
　　万里海西路，茫茫边草秋。计程沙塞口，望伴驿峰头。
　　雪暗非时宿，沙深独去愁。塞乡人易老，莫住近蕃州。

卷384_89 「题李山人幽居」张籍
　　襄阳南郭外，茅屋一书生。无事焚香坐，有时寻竹行。
　　画苔藤杖细，踏石笋鞋轻。应笑风尘客，区区逐世名。

卷384_90 「早春闲游」张籍
　　年长身多病，独宜作冷官。从来闲坐惯，渐觉出门难。
　　树影新犹薄，池光晚尚寒。遥闻有花发，骑马暂行看。

卷384_91 「赠太常王建藤杖笋鞋」张籍
　　蛮藤剪为杖，楚笋结成鞋。称与诗人用，堪随礼寺斋。
　　寻花入幽径，步日下寒阶。以此持相赠，君应惬素怀。

卷384_92 「和周赞善闻子规」张籍
　　秦城啼楚鸟，远思更纷纷。况是街西夜，偏当雨里闻。
　　应投最高树，似隔数重云。此处谁能听，遥知独有君。

卷384_93 「送李骑曹灵州归觐」张籍
　　翩翩出上京，几日到边城。渐觉风沙起，还将弓箭行。
　　席箕侵路暗，野马见人惊。军府知归庆，应教数骑迎。

卷384_94 「寒食夜寄姚侍郎」张籍
　　贫官多寂寞，不异野人居。作酒和山药，教儿写道书。
　　五湖归去远，百事病来疏。况忆同怀者，寒庭月上初。

卷384_95 「题清彻上人院」张籍
　　古寺临坛久，松间别起堂。看添浴佛水，自合读经香。
　　爱养无家客，多传得效方。过斋长不出，坐卧一绳床。

卷384_96 「寄灵一上人初归云门寺」张籍
　　寒山白云里，法侣自招携。竹径通城下，松门隔水西。
　　方同沃洲去，不作武陵迷。仿佛遥看处，秋风是会稽。

卷384_97 「和裴司空即事通简旧僚」张籍
　　肃肃上台坐，四方皆仰风。当朝奉明政，早日立元功。
　　独对赤墀下，密宣黄阁中。犹闻动高韵，思与旧僚同。

卷384_98 「使回留别襄阳李司空」张籍
　　江亭寒日晚，弦管有离声。从此一筵别，独为千里行。
　　迟迟恋恩德，役役限公程。回首吟新句，霜云满楚城。

卷384_99 「和户部令狐尚书喜裴司空见招看雪」张籍
　　南园新覆雪，上宰晓来看。谁共登春榭，唯闻有地官。
　　色连山远静，气与竹偏寒。高韵更相应，宁同歌吹欢。

卷384_100 「和裴司空以诗请刑部白侍郎双鹤」张籍
　　皎皎仙家鹤，远留闲宅中。徘徊幽树月，嘹唳小亭风。
　　丞相西园好，池塘野水通。欲将来放此，赏望与宾同。

卷384_101 「同锦州胡郎中清明日对雨西亭宴」张籍
　　郡内开新火，高斋雨气清。惜花邀客赏，劝酒促歌声。
　　共醉移芳席，留欢闭暮城。政闲方宴语，琴筑任遥情。

卷384_102 「庄陵挽歌词三首」张籍
　　白日已昭昭，干戈亦渐消。迎师亲出道，从谏早临朝。
　　佞幸威权薄，忠良宠锡饶。丘陵今一变，无复白云谣。
　　观风欲巡洛，习战亦开池。始改三年政，旋闻七月期。
　　陵分内外使，官具吉凶仪。渭北新园路，箫笳远更悲。
　　晓日龙车动，秋风阊阖开。行帷六宫出，执绋万方来。
　　惨惨郊原暮，迟迟挽唱哀。空山烟雨夕，新陌绕陵台。

卷384_103 「和左司元郎中秋居十首」张籍
　　选得闲坊住，秋来草树肥。风前卷筒簟，雨里脱荷衣。
　　野客留方去，山童取药归。非因入朝省，过此出门稀。
　　有地唯栽竹，无池亦养鹅。学书求墨迹，酿酒爱朝和。
　　古镜铭文浅，神方谜语多。居贫闲自乐，豪客莫相过。
　　闲来松菊地，未省有埃尘。直去多将药，朝回不访人。
　　见僧收酒器，迎客换纱巾。更恐登清要，难成自在身。
　　自知清静好，不要问时豪。就石安琴枕，穿松压酒槽。
　　山晴因月甚，诗语入秋高。身外无馀事，唯应笔砚劳。
　　闲堂新扫洒，称是早秋天。书客多呈帖，琴僧与合弦。
　　莎台乘晚上，竹院就凉眠。终日无忙事，还应似得仙。
　　醉倚斑藤杖，闲眠瘿木床。案头行气诀，炉里降真香。
　　尚俭经营少，居闲意思长。秋茶莫夜饮，新自作松浆。
　　每忆旧山居，新教上墨图。晚花回地种，好酒问人沽。
　　夜后开朝簿，申前发省符。为郎凡几岁，已见白髭须。
　　菊地才通履，茶房不垒阶。凭医看蜀药，寄信觅吴鞋。
　　尽得仙家法，多随道客斋。本无荣辱意，不是学安排。
　　林下无拘束，闲行放性灵。好时开药灶，高处置琴亭。
　　更撰居山记，唯寻相鹤经。初当授衣假，无吏挽门铃。
　　客散高斋晚，东园景象偏。晴明犹有蝶，凉冷渐无蝉。
　　藤折霜来子，蜗行雨后涎。新诗才上卷，已得满城传。

卷384_104 「经王处士原居」张籍
　　旧宅谁相近，唯僧近竹关。庭闲云满井，窗晓雪通山。
　　来客半留宿，借书多寄还。明时未中岁，莫便一生闲。

卷384_105 「不食仙姑山房」张籍
　　寂寂花枝里，草堂唯素琴。因山曾改眼，见客不言心。
　　月出溪路静，鹤鸣云树深。丹砂如可学，便欲住幽林。

卷384_106 「江头」张籍
　　晚步随江远，来帆过眼频。试寻新住客，少见故乡人。
　　回首怜归翼，长吟任此身。应同南浦雁，更见岭头春。

卷384_107 「寄孙冲主簿」张籍
　　低折沧洲簿，无书整两春。马从同事借，妻怕罢官贫。
　　道僻收闲药，诗高笑故人。仍闻长吏奏，表乞锁厅频。

卷384_108 「赠任懒」张籍
　　未肯求科第，深坊且隐居。胜游寻野客，高卧看兵书。
　　点药医闲马，分泉灌远蔬。汉庭无得意，谁拟荐相如。

卷384_109 「旧宫人」张籍
　　歌舞梁州女，归时白发生。全家没蕃地，无处问乡程。
　　宫锦不传样，御香空记名。一身难自说，愁逐路人行。

卷384_110 「春日留别（一作惜别）」张籍
　　游人欲别离，半醉对花枝。看著春又晚，莫轻少年时。
　　临行记分处，回首是相思。各向天涯去，重来未可期。

卷384_111 「没蕃故人」张籍
　　前年伐月支，城上没全师。蕃汉断消息，死生长别离。
　　无人收废帐，归马识残旗。欲祭疑君在，天涯哭此时。

卷384_112 「赠箕山僧」张籍
　　久住空林下，长斋耳目清。蒲团借客坐，石磹甃人行。
　　似鹤难知性，因山强号名。时闻衣袖里，暗掐念珠声。

卷384_113 「冬夕」张籍
　　寒蛩独罢织，湘雁犹能鸣。月色当窗入，乡心半夜生。
　　不成高枕梦，复作绕阶行。回首嗟淹泊，城头北斗横。

卷384_114 「奉和陕州十四翁中丞寄雷州二十二翁司户之作」张籍
　　联飞独不前，迥落海南天。贾傅竟行矣，邵公惟泫然。
　　瘴开山更远，路极水无边。沉劣本多感，况闻原上篇。

卷384_115 「老将」张籍
　　鬓衰头似雪，行步急如风。不怕骑生马，犹能挽硬弓。
　　兵书封锦字，手诏满香筒。今日身憔悴，犹夸定远功。

卷384_116 「送友生游峡中」张籍
　　风静杨柳垂，看花又别离。几年同在此，今日各驱驰。
　　峡里闻猿叫，山头见月时。殷勤一杯酒，珍重岁寒姿。

卷384_117 「送安法师」张籍
　　出郭见落日，别君临古津。远程无野寺，宿处问何人。
　　原色不分路，锡声遥隔尘。山阴到家节，犹及蕙兰春。

卷384_118 「水」张籍
　　荡漾空沙际，虚明入远天。秋光照不极，鸟色去无边。
　　势引长云阔，波轻片雪连。汀洲杳难测，万古覆苍烟。

卷384_119 「岳州晚景」张籍
　　晚景寒鸦集，秋声旅雁归。水光浮日去，霞彩映江飞。
　　洲白芦花吐，园红柿叶稀。长沙卑湿地，九月未成衣。

卷384_120 「寒食后（一作王建诗）」张籍
　　田舍清明日，家家出火迟。白衫眠古巷，红索搭高枝。
　　纱带生难结，铜钗重易垂。斩新衣著尽，还似去年时。

卷384_121 「寒食书事二首」张籍
　　今朝一百五，出户雨初晴。舞爱双飞蝶，歌闻数里莺。
　　江深青草岸，花满白云城。为政多孱懦，应无酷吏名。
　　出城烟火少，况复是今朝。闲坐将谁语，临觞只自谣。
　　阶前春藓遍，衣上落花飘。妓乐州人戏，使君心寂寥。

卷384_122 「和李仆射雨中寄卢、严二给事」张籍
　　郊原飞雨至，城阙湿云埋。迸点时穿牖，浮沤欲上阶。
　　偏滋解箨竹，并洒落花槐。晚润生琴匣，新凉满药斋。
　　从容朝务退，放旷掖曹乖。尽日无来客，闲吟感此怀。

卷384_123 「酬李仆射晚春见寄」张籍
　　戟户洞初晨，莺声雨后频。虚庭清气在，众药湿光新。
　　鱼动芳池面，苔侵老竹身。教铺尝酒处，自问探花人。
　　独此长多病，幽居欲过春。今朝听高韵，忽觉离埃尘。

卷384_124 「和卢常侍寄华山郑隐者」张籍
　　独住三峰下，年深学炼丹。一间松叶屋，数片石花冠。
　　酒待山中饮，琴将洞口弹。开门移远竹，剪草出幽兰。
　　荒壁通泉架，晴崖晒药坛。寄知骑省客，长向白云闲。

卷384_125 「和令狐尚书平泉东庄近居李仆射有寄十韵」张籍
　　平地有清泉，伊南古寺边。涨池闲绕屋，出野遍浇田。
　　旧隐离多日，新邻得几年。探幽皆一绝，选胜又双全。
　　门静山光别，园深竹影连。斜分采药径，直过钓鱼船。
　　鸡犬还应识，云霞顿觉鲜。追思应不远，赏爱谅难偏。
　　此处堪长往，游人早共传。各当恩寄重，归卧恐无缘。

卷384_126 「送郑尚书出镇南海（各用来字）」张籍
　　远镇承新命，王程不假催。班行争路送，恩赐并时来。
　　牙旆从城展，兵符到府开。蛮声喧夜市，海色浸潮台。
　　画角天边月，寒关岭上梅。共知公望重，多是隔年回。

卷384_127 「徐州试反舌无声」张籍
　　夏木多好鸟，偏知反舌名。林幽仍共宿，时过即无声。
　　竹外天空晓，谿头雨自晴。居人宜寂寞，深院益凄清。
　　入雾暗相失，当风闲易惊。来年上林苑，知尔最先鸣。

卷384_128 「省试行不由径」张籍
　　田里有微径，贤人不复行。孰知求捷步，又恐异端成。
　　从易众所欲，安邪患亦生。谁能达天道，共此竞前程。
　　子羽有遗迹，孔门传旧声。今逢大君子，士节自光明。

卷384_129 「新城甲仗楼」张籍
　　谢氏起新楼，西临城角头。图功百尺丽，藏器五兵修。
　　结缔榱甍固，虚明户槛幽。鱼龙卷旗帜，霜雪积戈矛。
　　暑雨熇烝隔，凉风宴位留。地高形出没，山静气清优。
　　睥睨斜光彻，阑干宿霭浮。芊芊粳稻色，脉脉苑谿流。
　　郡化黄丞相，诗成沉隐侯。居兹良得景，殊胜岘山游。

卷384_130 「赠殷山人」张籍
　　郁郁山中客，知名四十年。恓惶身独隐，寂寞性应便。
　　世业公侯籍，生涯黍稷田。藤悬读书帐，竹系网鱼船。
　　已种千头橘，新开数脉泉。闲游携酒远，幽语向僧偏。
　　入洞题松过，看花选石眠。避喧长汩没，逢胜即留连。
　　自古多高迹，如君少比肩。耕耘此辛苦，章句已流传。
　　昔日交游盛，当时省阁贤。同袍还共弊，连辔每推先。
　　讲序居重席，群儒愿执鞭。满堂虚左待，众目望乔迁。
　　才异时难用，情高道自全。畏人颜惨澹，疏物势迍邅。
　　贤者闻知命，吾生复礼玄。深藏报恩剑，久缉养生篇。
　　憔悴众夫笑，经过郡守怜。夕阳悲病鹤，霜气动饥鹯.
　　处士谁能荐，穷途世所捐。伯鸾甘寄食，元淑苦无钱。
　　策蹇秋尘里，吟诗黄叶前。故裘馀白领，废瑟断朱弦。
　　志气终犹在，逍遥任自然。家贫念婚嫁，身老恋云烟。
　　放逸栖岩鹿，清虚饮露蝉。郑逃秦谷口，严爱越溪边。
　　霄汉予犹阻，荣枯子不牵。山城一相遇，感激意难宣。

卷384_131 「夏日可畏（一作丘为诗）」张籍
　　赫赫温风扇，炎炎夏日徂。火威驰迥野，畏景铄遥途。
　　势矫翔阳翰，功分造化炉。禁城千品烛，黄道一轮孤。
　　落照频空簟，馀晖卷夕梧。如何倦游子，中路独踟蹰。

卷384_132 「罔象得玄珠」张籍
　　赤水今何处，遗珠已渺然。离娄徒肆目，罔象乃通玄。
　　皎洁因成性，圆明不在泉。暗中看夜色，尘外照晴田。
　　无胫真难掬，怀疑实易迁。今朝搜择得，应免媚晴川。

卷384_133 「和李仆射西园」张籍
　　遇午归闲处，西庭敞四檐。高眠著琴枕，散帖检书签。
　　印在休通客，山晴好卷帘。竹凉蝇少到，藤暗蝶争潜。
　　晓鹊频惊喜，疏蝉不许拈。石苔生紫点，栏药吐红尖。
　　虚坐诗情远，幽探道侣兼。所营尚胜地，虽俭复谁嫌。

卷三百八十五

卷385_1 「送裴相公赴镇太原」张籍
　　盛德雄名远近知，功高先乞守藩维。衔恩暂遣分龙节，
　　署敕还同在凤池。天子亲临楼上送，朝官齐出道傍辞。
　　明年塞北清蕃落，应建生祠请立碑。

卷385_2 「寄元员外」张籍
　　外郎直罢无馀事，扫洒书堂试药炉。门巷不教当要闹，
　　诗篇转觉足工夫。月明台上唯僧到，夜静坊中有酒沽。
　　朝省入频闲日少，可能同作旧游无。

卷385_3 「赠梅处士」张籍
　　早闻声价满京城，头白江湖放旷情。讲易自传新注义，
　　题诗不著旧官名。近移马迹山前住，多向牛头寺里行。
　　天子如今议封禅，应将束帛请先生。

卷385_4 「赠王秘书」张籍
　　不曾浪出谒公侯，唯向花间水畔游。每著新衣看药灶，
　　多收古器在书楼。有官只作山人老，平地能开洞穴幽。
　　自领闲司了无事，得来君处喜相留。

卷385_5 「谢裴司空寄马（一作蒙裴相公赐马，谨以诗谢）」张籍
　　騄耳新驹骏得名，司空远自寄书生。乍离华厩移蹄涩，
　　初到贫家举眼惊。每被闲人来借问，多寻古寺独骑行。
　　长思岁旦沙堤上，得从鸣珂傍火城。

卷385_6 「酬秘书王丞见寄（一作酬王秘书闲居见寄）」张籍
　　相看头白来城阙，却忆漳溪旧往还。今体诗中偏出格，
　　常参官里每同班。街西借宅多临水，马上逢人亦说山。
　　芸阁水曹虽最冷，与君长喜得身闲。

卷385_7 「送李馀及第后归蜀」张籍
　　十年人咏好诗章，今日成名出举场。归去唯将新诰牒，
　　后来争取旧衣裳。山桥晓上芭蕉暗，水店晴看芋草黄。
　　乡里亲情相见日，一时携酒贺高堂。

卷385_8 「早朝寄白舍人、严郎中」张籍
　　鼓声初动未闻鸡，羸马街中踏冻泥。烛暗有时冲石柱，
　　雪深无处认沙堤。常参班里人犹少，待漏房前月欲西。
　　凤阙星郎离去远，閤门开日入还齐。

卷385_9 「书怀寄元郎中」张籍
　　转觉人间无气味，常因身外省因缘。经过独爱游山客，
　　计校唯求买药钱。重作学官闲尽日，一离江坞病多年。
　　吟君钓客词中说，便欲南归榜小船。

卷385_10 「赠道士宜师（一作赠广宣师）」张籍
　　自到王城得几年，巴童蜀马共随缘。两朝侍从当时贵，
　　五字声名远处传。旧住红楼通内院，新承墨诏赐斋钱。
　　闲房暂喜居相近，还得陪师坐竹边。

卷385_11 「书怀寄王秘书」张籍
　　白发如今欲满头，从来百事尽应休。只于触目须防病，
　　不拟将心更养愁。下药远求新熟酒，看山多上最高楼。
　　赖君同在京城住，每到花前免独游。

卷385_12 「题韦郎中新亭」张籍
　　起得幽亭景复新，碧莎地上更无尘。琴书著尽犹嫌少，
　　松竹栽多亦称贫。药酒欲开期好客，朝衣暂脱见闲身。
　　成名同日官连署，此处经过有几人。

卷385_13 「送杨州判官（一作赠茅山杨判官）」张籍
　　应得烟霞出俗心，茅山道士共追寻。闲怜鹤貌偏能画，
　　暗辨桐声自作琴。长啸每来松下坐，新诗堪向雪中吟。
　　征南幕里多宾客，君独相知最校深。

卷385_14 「喜王起侍郎放牒」张籍
　　东风节气近清明，车马争来满禁城。二十八人初上牒，
　　百千万里尽传名。谁家不借花园看，在处多将酒器行。
　　共贺春司能鉴识，今年定合有公卿。

卷385_15 「赠王司马」张籍
　　白笏朱衫年少时，久登班列会朝仪。贮财不省关身用，
　　行义唯愁被众知。藏得宝刀求主带，调成骏马乞人骑。
　　未曾相识多闻说，遥望长如白玉枝。

卷385_16 「书怀」张籍
　　自小信成疏懒性，人间事事总无功。别从仙客求方法，
　　时到僧家问苦空。老大登朝如梦里，贫穷作活似村中。
　　未能即便休官去，惭愧南山采药翁。

卷385_17 「赠令狐博士」张籍
　　头白新年六十馀，近闻生计转空虚。久为博士谁能识，
　　自到长安赁舍居。骑马出随寻寺客，呼儿散写乞钱书。
　　古来贤哲皆如此，应是才高与众疏。

卷385_18 「送从弟删东归」张籍
　　云水东南两月程，贪归庆节马蹄轻。春桥欲醉攀花别，
　　野路闲吟触雨行。诗价已高犹失意，礼司曾赏会成名。
　　旧山风月知应好，莫向秋时不到京。

卷385_19 「赠王秘书」张籍
　　早在山东声价远，曾将顺策佐嫖姚。赋来诗句无闲语，
　　老去官班未在朝。身屈只闻词客说，家贫多见野僧招。
　　独从书阁归时晚，春水渠边看柳条。

卷385_20 「哭丘长史」张籍
　　曾是先皇殿上臣，丹砂久服不成真。常骑马在嘶空枥，
　　自作书留别故人。诗句遍传天下口，朝衣偏送地中身。
　　最悲昨日同游处，看却春风树树新。

卷385_21 「送枝江刘明府」张籍
　　老著青衫为楚宰，平生志业有谁知。家僮从去愁行远，
　　县吏迎来怪到迟。定访玉泉幽院宿，应过碧涧早茶时。
　　向南渐渐云山好，一路唯闻唱竹枝。

卷385_22 「送从弟彻东归」张籍
　　缑山领印知公奏，才称同时尽不如。奉使贺成登册礼，
　　陪班看出降恩书。去回在路秋尘里，受诏辞归晓漏初。
　　早晚得为朝署拜，闲坊买宅作邻居。

卷385_23 「哭胡十八遇」张籍
　　早得声名年尚少，寻常志气出风尘。文场继续成三代，
　　家族辉华在一身。幼子见生才满月，选书知写未呈人。
　　送君帐下衣裳白，数尺坟头柏树新。

卷385_24 「赠贾岛」张籍
　　篱落荒凉僮仆饥，乐游原上住多时。蹇驴放饱骑将出，
　　秋卷装成寄与谁。拄杖傍田寻野菜，封书乞米趁时炊。
　　姓名未上登科记，身屈惟应内史知。

卷385_25 「逢王建有赠」张籍
　　年状皆齐初有髭，鹊山漳水每追随。使君座下朝听易，
　　处士庭中夜会诗。新作句成相借问，闲求义尽共寻思。
　　经今三十馀年事，却说还同昨日时。

卷385_26 「移居静安坊，答元八郎中」张籍
　　长安寺里多时住，虽守卑官不苦贫。作活每常嫌费力，
　　移居只是贵容身。初开井浅偏宜树，渐觉街闲省踏尘。
　　更喜往还相去近，门前减却送书人。

卷385_27 「送杨少尹赴凤翔」张籍
　　诗名往日动长安，首首人家卷里看。西学已行秦博士，
　　南宫新拜汉郎官。得钱只了还书铺，借宅常时事药栏。
　　今去岐州生计薄，移居偏近陇头寒。

卷385_28 「送韩侍御归山」张籍
　　闻君久卧在云间，为佐嫖姚未得还。新结茅庐招隐逸，
　　独骑骢马入深山。九灵洞口行应到，五粒松枝醉亦攀。
　　明日珂声出城去，家僮不复扫柴关。

卷385_29 「新除水曹郎，答白舍人见贺」张籍
　　年过五十到南宫，章句无名荷至公。黄纸开呈相府后，
　　朱衣引入谢班中。诸曹纵许为仙侣，群吏多嫌是老翁。
　　最幸紫薇郎见爱，独称官与古人同。

卷385_30 「送杨少尹赴满城」张籍
　　官为本府当身荣，因得还乡任野情。自废田园今作主，
　　每逢耆老不呼名。旧游寺里僧应识，新别桥边树已成。
　　公事况闲诗更好，将随相逐上山行。

卷385_31 「哭元九少府」张籍
　　平生志业独相知，早结云山老去期。初作学官常共宿，
　　晚登朝列暂同时。闲来各数经过地，醉后齐吟唱和诗。
　　今日春风花满宅，入门行哭见灵帷。

卷385_32 「送侯判官赴广州从军」张籍
　　年少才高求自展，将身万里赴军门。辟书远到开呈客，
　　公服新成著谢恩。驿舫过江分白堠，戍亭当岭见红幡。
　　海花蛮草连冬有，行处无家不满园。

卷385_33 「答白杭州郡楼登望画图见寄」张籍
　　画得江城登望处，寄来今日到长安。乍惊物色从诗出，
　　更想工人下手难。将展书堂偏觉好，每来朝客尽求看。
　　见君向此闲吟意，肯恨当时作外官。

卷385_34 「赠赵将军」张籍
　　当年胆略已纵横，每见妖星气不平。身贵早登龙尾道，
　　功高自破鹿头城。寻常得对论边事，委曲承恩掌内兵。
　　会取安西将报国，凌烟阁上大书名。

卷385_35 「送和蕃公主」张籍
　　塞上如今无战尘，汉家公主出和亲。邑司犹属宗卿寺，
　　册号还同虏帐人。九姓旗幡先引路，一生衣服尽随身。
　　毡城南望无回日，空见沙蓬水柳春。

卷385_36 「寒食内宴二首」张籍
　　朝光瑞气满宫楼，彩纛鱼龙四周稠。廊下御厨分冷食，
　　殿前香骑逐飞球。千官尽醉犹教坐，百戏皆呈未放休。
　　共喜拜恩侵夜出，金吾不敢问行由。
　　城阙沈沈向晓寒，恩当令节赐馀欢，瑞烟深处开三殿，
　　春雨微时引百官，宝树楼前分绣幕，彩花廊下映华栏。
　　宫筵戏乐年年别，已得三回对御看。

卷385_37 「朝日敕赐百官樱桃」张籍
　　仙果人间都未有，今朝忽见下天门。捧盘小吏初宣敕，
　　当殿群臣共拜恩。日色遥分门下坐，露香才出禁中园。
　　每年重此先偏待，愿得千春奉至尊。

卷385_38 「太白老人」张籍
　　日观东峰幽客住，竹巾藤带亦逢迎。暗修黄箓无人见，
　　深种胡麻共犬行。洞里仙家常独往，壶中灵药自为名。
　　春泉四面绕茅屋，日日唯闻杵臼声。

卷385_39 「和裴司空酬满城杨少尹」张籍
　　圣朝偏重大司空，人咏元和第一功。拥节高临汉水上，
　　题诗远入舜城中。共惊向老多年别，更忆登科旧日同。
　　谁不望归丞相府，江边杨柳又秋风。

卷385_40 「寄和州刘使君」张籍
　　别离已久犹为郡，闲向春风倒酒瓶。送客特过沙口堰，
　　看花多上水心亭。晓来江气连城白，雨后山光满郭青。
　　到此诗情应更远，醉中高咏有谁听。

卷385_41 「赠商州王使君」张籍
　　衔命南来会郡堂，却思朝里接班行。才雄犹是山城守，
　　道薄初为水部郎。选胜相留开客馆，寻幽更引到僧房。
　　明朝从此辞君去，独出商关路渐长。

卷385_42 「寄令狐宾客」张籍
　　勋名尽得国家传，退狎琴僧与酒仙。还带郡符经几处，
　　暂辞台座已三年。留司未到龙楼下，拜表长怀玉案前。
　　秋日出城伊水好，领谁相逐上闲船。

卷385_43 「寄梅处士」张籍
　　扰扰人间是与非，官闲自觉省心机。六行班里身常下，
　　九列符中事亦稀。市客惯曾赊贱药，家僮惊见著新衣。
　　君今独得居山乐，应喜多时未办归。

卷385_44 「送施肩吾东归」张籍
　　知君本是烟霞客，被荐因来城阙间。世业偏临七里濑，
　　仙游多在四明山。早闻诗句传人遍，新得科名到处闲。
　　惆怅灞亭相送去，云中琪树不同攀。

卷385_45 「昆仑儿」张籍
　　昆仑家住海中州，蛮客将来汉地游。言语解教秦吉了，
　　波涛初过郁林洲。金环欲落曾穿耳，螺髻长卷不裹头。
　　自爱肌肤黑如漆，行时半脱木绵裘。

卷385_46 「赠李杭州」张籍
　　仙郎白首未归朝，应为苍生领六条。惠化州人尽清净，
　　高情野鹤与逍遥。竹间虚馆无朝讼，山畔青田长夏苗。
　　终日政声长独坐，开门长望浙江潮。

卷385_47 「送郑尚书赴广州」张籍
　　圣朝选将持符节，内使宣时百辟听。海北蛮夷来舞蹈，
　　岭南封管送图经。白鹇飞绕迎官舫，红槿开当宴客亭。
　　此处莫言多瘴疠，天边看取老人星。

卷385_48 「贺秘书王丞南郊摄将军」张籍
　　正初天子亲郊礼，诏摄将军领卫兵。斜带银刀入黄道，
　　先随玉辂到青城。坛边不在千官位，仗外唯闻再拜声。
　　共喜与君逢此日，病中无计得随行。

卷385_49 「送令狐尚书赴东都留守」张籍
　　朝廷重寄在关东，共说从前选上公。勋业新城大梁镇，
　　恩荣更守洛阳宫。行香暂出天桥上，巡礼常过禁殿中。
　　每领群臣拜章庆，半开门仗日曈曈。

卷385_50 「拜丰陵」张籍
　　岁朝园寝遣公卿，学省班中亦摄行。身逐陵官齐再拜，
　　手持木铎叩三声。寒更报点来山殿，晓炬分行照柏城。
　　却下龙门看渐远，金峰高处日微明。

卷385_51 「赠孔尚书」张籍
　　能将直道历荣班，事著元和实录间。三表自陈辞北阙，
　　一家相送入南山。买来侍女教人嫁，赐得朝衣在箧闲。
　　宅近青山高静处，时归林下暂开关。

卷385_52 「酬杭州白使君，兼寄浙东元大夫」张籍
　　相印暂离临远镇，掖垣出守复同时。一行已作三年别，
　　两处空传七字诗。越地江山应共见，秦天风月不相知。
　　人间聚散真难料，莫叹平生信所之。

卷385_53 「寄苏州白二十二使君」张籍
　　三朝出入紫微臣，头白金章未在身。登第早年同座主，
　　题诗今日是州人。阊门柳色烟中远，茂苑莺声雨后新。
　　此处吟诗向山寺，知君忘却曲江春。

卷385_54 「送白宾客分司东都」张籍
　　赫赫声名三十春，高情人独出埃尘。病辞省闼归闲地，
　　恩许宫曹作上宾。诗里难同相得伴，酒边多见自由身。
　　老人也拟休官去，便是君家池上人。

卷385_55 「赠阎少保」张籍
　　辞荣恋阙未还乡，修养年多气力强。半俸归烧伏火药，
　　全家解说养生方。特承恩诏新开戟，每见公卿不下床。
　　竹树晴深寒院静，长悬石磬在虚廊。

卷385_56 「赠别王侍御赴任陕州司马（一作赠王司马赴陕州）」张籍
　　京城在处闲人少，唯共君行并马蹄。更和诗篇名最出，
　　时倾杯酒户常齐。同趋阙下听钟漏，独向军前闻鼓鼙。
　　今日春明门外别，更无因得到街西。

卷385_57 「田司空入朝」张籍
　　西来将相位兼雄，不与诸君觐礼同。早变山东知顺命，
　　新收济上立殊功。朝官叙谒趋门外，恩使喧迎满路中。
　　阊阖晓开铜漏静，身当受册大明宫。

卷385_58 「送浙西周判官（一作送浙东周阮范判官）」张籍
　　由来自是烟霞客，早已闻名诗酒间。天阙因将贺表到，
　　家乡新著赐衣还。常吟卷里新酬句，自话湖中旧住山。
　　吴越主人偏爱重，多应不肯放君闲。

卷385_59 「送吴炼师归王屋」张籍
　　玉阳峰下学长生，玉洞仙中已有名。独戴熊须冠暂出，
　　唯将鹤尾扇同行。炼成云母休炊爨，已得雷公当吏兵。
　　却到瑶坛上头宿，应闻空里步虚声。

卷385_60 「送邵州林使君」张籍
　　词客南行宠命新，潇湘郡入曲江津。山幽自足探微处，
　　俗朴应无争竞人。郭外相连排殿阁，市中多半用金银。
　　知君不作家私计，迁日还同到日贫。

卷385_61 「寄王六侍御」张籍
　　渐觉近来筋力少，难堪今日在风尘。谁能借问功名事，
　　只自扶持老病身。贵得药资将助道，肯嫌家计不如人。
　　洞庭已置新居处，归去安期与作邻。

卷385_62 「送稽亭山寺僧」张籍
　　师住稽亭高处寺，斜廊曲阁倚云开。山门十里松间入，
　　泉涧三重洞里来。名岳寻游今已遍，家城礼谒便应回。
　　旧房到日闲吟后，林下还登说法台。

卷385_63 「送汀州源使君」张籍
　　曾成赵北归朝计，因拜王门最好官。为郡暂辞双凤阙，
　　全家远过九龙滩。山乡只有输蕉户，水镇应多养鸭栏。
　　地僻寻常来客少，刺桐花发共谁看。

卷385_64 「寄孙洛阳格（一作寄洛阳孙明府）」张籍
　　久持刑宪声名远，好是中朝正直臣。赤县上来应足事，
　　青山老去未离身。常思从省连归马，乍觉同班少旧人。
　　遥爱南桥秋日晚，雨边杨柳映天津。

卷385_65 「胡山人归王屋，因有赠」张籍
　　转转无成到白头，人间举眼尽堪愁。此生已是蹉跎去，
　　每事应从卤莽休。虽作闲官少拘束，难逢胜景可淹留。
　　君归与访移家处，若个峰头最较幽。

卷385_66 「寄虔州韩使君」张籍
　　南康太守负才豪，五十如今未拥旄。早得一人知姓字，
　　常闻三事说功劳。月明渡口漳江静，云散城头赣石高。
　　郡政已成秋思远，闲吟应不问官曹。

卷385_67 「送从弟濛赴饶州」张籍
　　京城南去鄱阳远，风月悠悠别思劳。三领郡符新寄重，
　　再登科第旧名高。去程江上多看堠，迎吏船中亦带刀。
　　到日更行清静化，春田应不见蓬蒿。

卷385_68 「罗道士」张籍
　　城里无人得实年，衣襟常带臭黄烟。楼中赊酒唯留药，
　　洞里争棋不赌钱。闻客语声知贵贱，持花歌咏似狂颠。
　　寻常行处皆逢见，世上多疑是谪仙。

卷385_69 「寄陆浑赵明府」张籍
　　与君学省同官处，常日相随说道情。新作陆浑山县长，
　　早知三礼甲科名。郭中时有仙人住，城内应多药草生。
　　公事稀疏来客少，无妨著屐独闲行。

卷385_70 「同将作韦二少监赠水部李郎中」张籍
　　旧年同是水曹郎，各罢鱼符自楚乡。重著青衫承诏命，
　　齐趋紫殿异班行。别来同说经过事，老去相传补养方。
　　忆得当时亦连步，如今独在读书堂。

卷385_71 「赠王侍御」张籍
　　心同野鹤与尘远，诗似冰壶见底清。府县同趋昨日事，
　　升沉不改故人情。上阳春晚萧萧雨，洛水寒来夜夜声。
　　自叹独为折腰吏，可怜骢马路傍行。

卷385_72 「送金少卿副使归新罗」张籍
　　云岛茫茫天畔微，向东万里一帆飞。久为侍子承恩重，
　　今佐使臣衔命归。通海便应将国信，到家犹自著朝衣。
　　从前此去人无数，光彩如君定是稀。

卷385_73 「送李司空赴镇襄阳」张籍
　　中外兼权社稷臣，千官齐出拜行尘。再调公鼎勋庸盛，
　　三受兵符宠命新。商路雪开旗旆展，楚堤梅发驿亭春。
　　襄阳风景由来好，重与江山作主人。

卷385_74 「送李仆射愬赴镇凤翔」张籍
　　由来勋业属英雄，兄弟连营列位同。先入贼城擒首恶，
　　尽封筦库让元公。旌幢独继家声外，竹帛新添国史中。
　　天子新收秦陇地，故教移镇古扶风。

卷385_75 「寄白二十二舍人」张籍
　　早知内诏过先辈，蹭蹬江南百事疏。湓浦城中为上佐，
　　炉峰寺后著幽居。偏依仙法多求药，长共僧游不读书。
　　三省比来名望重，肯容君去乐樵渔。

卷385_76 「送友人卢处士游吴越」张籍
　　羡君东去见残梅，惟有王孙独未回。吴苑夕阳明古堞，
　　越宫春草上高台。波生野水雁初下，风满驿楼潮欲来。
　　试问渔舟看雪浪，几多江燕荇花开。

卷385_77 「苏州江岸留别乐天（一作白居易诗）」张籍
　　银泥裙映锦障泥，画舸停桡马簇蹄。清管曲终鹦鹉语，
　　红旗影动薄寒嘶。渐消酒色朱颜浅，欲话离情翠黛低。
　　莫忘使君吟咏处，女坟湖北武丘西。

卷385_78 「寒食看花」张籍
　　早入公门到夜归，不因寒食少闲时。颠狂绕树猿离锁，
　　踊跃缘冈马断羁。酒污衣裳从客笑，醉饶言语觅花知。
　　老来自喜常无事，仰面西园得咏诗。

卷385_79 「酬浙东元尚书见寄绫素」张籍
　　越地缯纱纹样新，远封来寄学曹人。便令裁制为时服，
　　顿觉光荣上病身。应念此官同弃置，独能相贺更殷勤。
　　三千里外无由见，海上东风又一春。

卷385_80 「赠项斯（一作王建诗，题云赠贾岛）」张籍
　　端坐吟诗忘忍饥，万人中觅似君稀。门连野水风长到，
　　驴放秋原夜不归。日暖剩收新落叶，天寒更著旧生衣。
　　曲江亭上频频见，为爱鸬鹚雨里飞。

卷三百八十六

卷386_1 「和韦开州盛山十二首。宿云亭」张籍
　　清净当深处，虚明向远开。卷帘无俗客，应只见云来。

卷386_2 「和韦开州盛山十二首。梅溪」张籍
　　自爱新梅好，行寻一径斜。不教人扫石，恐损落来花。

卷386_3 「和韦开州盛山十二首。茶岭」张籍
　　紫芽连白蕊，初向岭头生。自看家人摘，寻常触露行。

卷386_4 「和韦开州盛山十二首。流杯渠」张籍
　　渌酒白螺杯，随流去复回。似知人把处，各向面前来。

卷386_5 「和韦开州盛山十二首。盘石磴」张籍
　　垒石盘空远，层层势不危。不知行几匝，得到上头时。

卷386_6 「和韦开州盛山十二首。桃坞」张籍
　　春坞桃花发，多将野客游。日西殊未散，看望酒缸头。

卷386_7 「和韦开州盛山十二首。竹岩」张籍
　　独入千竿里，缘岩踏石层。笋头齐欲出，更不许人登。

卷386_8 「和韦开州盛山十二首。琵琶台」张籍
　　台上绿萝春，闲登不待人。每当休暇日，著履戴纱巾。

卷386_9 「和韦开州盛山十二首。胡芦沼」张籍
　　曲沼春流满，新蒲映野鹅。闲斋朝饭后，拄杖绕行多。

卷386_10 「和韦开州盛山十二首。隐月岫」张籍
　　月出深峰里，清凉夜亦寒。每嫌西落疾，不得到明看。

卷386_11 「和韦开州盛山十二首。绣衣石榻」张籍
　　山城无别味，药草兼鱼果。时到绣衣人，同来石上坐。

卷386_12 「和韦开州盛山十二首。上士泉瓶」张籍
　　阶上一眼泉，四边青石甃.唯有护净僧，添瓶将盥漱。

卷386_13 「送远客」张籍
　　憔悴远归客，殷勤欲别杯。九星坛下路，几日见重来。

卷386_14 「寄西峰僧」张籍
　　松暗水涓涓，夜凉人未眠。西峰月犹在，遥忆草堂前。

卷386_15 「禅师（一作西峰顶）」张籍
　　独在西峰顶，年年闭石房。定中无弟子，人到为焚香。

卷386_16 「惜花」张籍
　　山中春已晚，处处见花稀。明日来应尽，林间宿不归。

卷386_17 「题晖师影堂」张籍
　　日早欲参禅，竟无相识缘。道场今独到，惆怅影堂前。

卷386_18 「泾州塞」张籍
　　行到泾州塞，唯闻羌戍鼙。道边古双堠，犹记向安西。

卷386_19 「野田」张籍
　　漠漠野田草，草中牛羊道。古墓无子孙，白杨不得老。

卷386_20 「岸花」张籍
　　可怜岸边树，红蕊发青条。东风吹渡水，冲着木兰桡。

卷386_21 「别于鹄」张籍
　　离灯及晨辉，行人起复思。出门两相顾，青山路逶迤。

卷386_22 「送蜀客」张籍
　　蜀客南行祭碧鸡，木绵花发锦江西。
　　山桥日晚行人少，时见猩猩树上啼。

卷386_23 「送元结」张籍
　　昔日同游漳水边，如今重说恨绵绵。
　　天涯相见还离别，客路秋风又几年。

卷386_24 「宿山祠（一作宫山祠）」张籍
　　秋草宫人斜里墓，宫人谁送葬来时。
　　千千万万皆如此，家在边城亦不知。

卷386_25 「美人宫棋」张籍
　　红烛台前出翠娥，海沙铺局巧相和。
　　趁行移手巡收尽，数数看谁得最多。

卷386_26 「蛮州（一作杜牧诗，题云蛮中醉）」张籍
　　瘴水蛮中入洞流，人家多住竹棚头。
　　一山海上无城郭，唯见松牌记象州。

卷386_27 「送元宗简」张籍
　　貂帽垂肩窄皂裘，雪深骑马向西州。
　　暂时相见还相送，却闭闲门依旧愁。

卷386_28 「寄徐晦」张籍
　　鄠陂鱼美酒偏浓，不出琴斋见雪峰。
　　应胜昨来趋府日，簿书床上乱重重。

卷386_29 「寄白学士」张籍
　　自掌天书见客稀，纵因休沐锁双扉。
　　几回扶病欲相访，知向禁中归未归。

卷386_30 「喜王六同宿」张籍
　　十八年来恨别离，唯同一宿咏新诗。
　　更相借问诗中语，共说如今胜旧时。

卷386_31 「题玉像堂」张籍
　　玉毫不着世间尘，辉相分明十八身。
　　入夜无烟灯更好，堂中唯有转经人。

卷386_32 「与贾岛闲游」张籍
　　水北原南草色新，雪消风暖不生尘。
　　城中车马应无数，能解闲行有几人。

卷386_33 「哭丘长史」张籍
　　丘公已殁故人稀，欲过街西更访谁。
　　每到子城东路上，忆君相逐入朝时。

卷386_34 「哭孟寂」张籍
　　曲江院里题名处，十九人中最少年。
　　今日春光君不见，杏花零落寺门前。

卷386_35 「患眼」张籍
　　三年患眼今年校，免与风光便隔生。
　　昨日韩家后园里，看花犹似未分明。

卷386_36 「答刘竞」张籍
　　刘君久被时抛掷，老向城中作选人。
　　昨日街西相近住，每来存问老夫身。

卷386_37 「赠华严院僧」张籍
　　一身依止荒闲院，烛耀窗中有宿烟。
　　遍礼华严经里字，不曾行到寺门前。

卷386_38 「逢故人」张籍
　　山东一十馀年别，今日相逢在上都。
　　说尽向来无限事，相看摩捋白髭须。

卷386_39 「送萧远弟」张籍
　　街北槐花傍马垂，病身相送出门迟。
　　与君别后秋风夜，作得新诗说向谁。

卷386_40 「送辛少府任乐安」张籍
　　才多不肯浪容身，老大诗章转更新。
　　选得天台山下住，一家全作学仙人。

卷386_41 「赠任道人」张籍
　　长安多病无生计，药铺医人乱索钱。
　　欲得定知身上事，凭君为算小行年。

卷386_42 「招周居士」张籍
　　闭门秋雨湿墙莎，俗客来稀野思多。
　　已扫书斋安药灶，山人作意早经过。

卷386_43 「送许处士」张籍
　　高情自与俗人疏，独向蓝溪选僻居。
　　会到白云长取醉，不能窗下读闲书。

卷386_44 「送律师归婺州」张籍
　　京中开讲已多时，曾作坛头证戒师。
　　归到双溪桥北寺，乡僧争就学威仪。

卷386_45 「题杨秘书新居」张籍
　　爱闲不向争名地，宅在街西最静坊。

卷里诗过一千首，白头新受秘书郎。

卷386_46 「送晊师」张籍
　　九星台下煎茶别，五老峰头觅寺居。
　　作得新诗旋相寄，人来请莫达空书。

卷386_47 「送僧往金州」张籍
　　闻道谿阴山水好，师行一一遍经过。
　　事须觅取堪居处，若个溪头药最多。

卷386_48 「寻徐道士」张籍
　　寻师远到晖天观，竹院森森闭药房。
　　闻入静来经七日，仙童檐下独焚香。

卷386_49 「答开州韦使君寄车前子」张籍
　　开州午日车前子，作药人皆道有神。
　　惭愧使君怜病眼，三千馀里寄闲人。

卷386_50 「忆故州」张籍
　　垒石为山伴野夫，自收灵药读仙书。
　　如今身是他州客，每见青山忆旧居。

卷386_51 「送客游蜀」张籍
　　行尽青山到益州，锦城楼下二江流。
　　杜家曾向此中住，为到浣花溪水头。

卷386_52 「送陆畅」张籍
　　共踏长安街里尘，吴州独作未归身。
　　昔年旧宅今谁住，君过西塘与问人。

卷386_53 「感春」张籍
　　远客悠悠任病身，谢家池上又逢春。
　　明年各自东西去，此地看花是别人。

卷386_54 「赠李司议」张籍
　　汉庭谁问投荒客，十载天南着白衣。
　　秋草茫茫恶谿路，岭头遥送北人稀。

卷386_55 「别客」张籍
　　青山历历水悠悠，今日相逢明日秋。
　　系马城边杨柳树，为君沽酒暂淹留。

卷386_56 「登楼寄胡家兄弟」张籍
　　独上西楼尽日闲，林烟演漾鸟蛮蛮。
　　谢家兄弟重城里，不得同看雨后山。

卷386_57 「答刘明府」张籍
　　身病多时又客居，满城亲旧尽相疏。
　　可怜绛县刘明府，犹解频频寄远书。

卷386_58 「酬藤杖」张籍
　　病里出门行步迟，喜君相赠古藤枝。
　　倚来自觉身生力，每向傍人说得时。

卷386_59 「法雄寺东楼」张籍
　　汾阳旧宅今为寺，犹有当时歌舞楼。
　　四十年来车马绝，古槐深巷暮蝉愁。

卷386_60 「寄故人」张籍
　　静曲闲房病客居，蝉声满树槿花疏。
　　故人只在蓝田县，强半年来未得书。

卷386_61 「邻妇哭征夫」张籍
　　双鬟初合便分离，万里征夫不得随。
　　今日军回身独殁，去时鞍马别人骑。

卷386_62 「和崔驸马闻蝉」张籍
　　凤凰楼下多欢乐，不觉秋风暮雨天。
　　应为昨来身暂病，蝉声得到耳傍边。

卷386_63 「和裴仆射看樱桃花」张籍
　　昨日南园新雨后，樱桃花发旧枝柯。
　　天明不待人同看，绕树重重履迹多。

卷386_64 「和长安郭明府与友人县中会饮」张籍
　　一尊清酒两人同，好在街西水县中。
　　自恨病身相去远，此时闲坐对秋风。

卷386_65 「唐昌观看花」张籍
　　新红旧紫不相宜，看觉从前两月迟。
　　更向同来诗客道，明年到此莫过时。

卷386_66 「九华观看花」张籍
　　街西无数闲游处，不似九华仙观中。
　　花里可怜池上景，几重墙壁贮春风。

卷386_67 「赠姚合」张籍
　　丹凤城门向晓开，千官相次入朝来。
　　唯君独走冲尘土，下马桥边报直回。

卷386_68 「同韦员外开元观寻时道士」张籍
　　观里初晴竹树凉，闲行共到最高房。
　　昨来官罢无生计，欲就师求断谷方。

卷386_69 「同韩侍御南溪夜赏」张籍
　　喜作闲人得出城，南溪两月逐君行。
　　忽闻新命须归去，一夜船中语到明。

卷386_70 「使行望悟真寺」张籍
　　采玉峰连佛寺幽，高高斜对驿门楼。
　　无端来去骑官马，寸步教身不得游。

卷386_71 「重阳日至峡道」张籍
　　无限青山行已尽，回看忽觉远离家。
　　逢高欲饮重阳酒，山菊今朝未有花。

卷386_72 「赠主客刘郎中」张籍
　　忆昔君登南省日，老夫犹是褐衣身。
　　谁知二十馀年后，来作客曹相替人。

卷386_73 「同严给事闻唐昌观玉蕊近有仙过，因成绝句二首」张籍
　　千枝花里玉尘飞，阿母宫中见亦稀。
　　应共诸仙斗百草，独来偷得一枝归。
　　九色云中紫凤车，寻仙来到洞仙家。
　　飞轮回处无踪迹，唯有斑斑满地花。

卷386_74 「秋思」张籍
　　洛阳城里见秋风，欲作归书意万重。
　　忽恐匆匆说不尽，行人临发又开封。

卷386_75 「忆远」张籍
　　行人犹未有归期，万里初程日暮时。
　　唯爱门前双柳树，枝枝叶叶不相离。

卷386_76 「玉仙馆」张籍
　　长溪新雨色如泥，野水阴云尽向西。
　　楚客天南行渐远，山山树里鹧鸪啼。

卷386_77 「寄府吏」张籍
　　野外寻花共作期，今朝出郭不相随。
　　待君公事有闲日，此地春风应过时。

卷386_78 「弟萧远雪夜同宿」张籍
　　数卷新游蜀客诗，长安僻巷得相随。
　　草堂雪夜携琴宿，说是青城馆里时。

卷386_79 「凉州词三首」张籍
　　边城暮雨雁飞低，芦笋初生渐欲齐。
　　无数铃声遥过碛，应驮白练到安西。
　　古镇城门白碛开，胡兵往往傍沙堆。
　　巡边使客行应早，欲问平安无使来。
　　凤林关里水东流，白草黄榆六十秋。
　　边将皆承主恩泽，无人解道取凉州。

卷386_80 「宫词」张籍
　　新鹰初放兔犹肥，白日君王在内稀。
　　薄暮千门临欲锁，红妆飞骑向前归。
　　黄金捍拨紫檀槽，弦索初张调更高。
　　尽理昨来新上曲，内官帘外送樱桃。

卷386_81 「华清宫」张籍
　　温泉流入汉离宫，宫树行行浴殿空。
　　武帝时人今欲尽，青山空闭御墙中。

卷386_82 「崔驸马养鹤」张籍
　　身闲无事称高情，已有人间章句名。
　　求得鹤来教翦翅，望仙台下亦将行。

卷386_83 「闲游」张籍
　　老身不计人间事，野寺秋晴每独过。
　　病眼校来犹断酒，却嫌行处菊花多。

卷386_84 「刘兵曹赠酒」张籍
　　一瓶颜色似甘泉，闲向新栽小竹前。
　　饮罢身中更无事，移床独就夕阳眠。

卷386_85 「送梧州王使君」张籍
　　楚江亭上秋风起，看发苍梧太守船。
　　千里同行从此别，相逢又隔几多年。

卷386_86 「春日早朝」张籍
　　晓陌春寒朝骑来，瑞云深处见楼台。
　　夜来新雨沙堤湿，东上閤门应未开。

卷386_87 「寄朱、阚二山人」张籍
　　为个朝章束此身，眼看东路去无因。
　　历阳旧客今应少，转忆邻家二老人。

卷386_88 「寄李渤」张籍
　　五度溪头踯躅红，嵩阳寺里讲时钟。
　　春山处处行应好，一月看花到几峰。

卷386_89 「寻仙」张籍
　　溪头一径入青崖，处处仙居隔杏花。
　　更见峰西幽客说，云中犹有两三家。

卷386_90 「同白侍郎杏园赠刘郎中」张籍
　　一去潇湘头欲白，今朝始见杏花春。
　　从来迁客应无数，重到花前有几人。

卷386_91 「答鄱阳客药名诗」张籍
　　江皋岁暮相逢地，黄叶霜前半夏枝。
　　子夜吟诗向松桂，心中万事喜君知。

卷386_92 「寄宋景」张籍
　　诏发官兵取乱臣，将军弓箭不离身。
　　今君独在征东府，莫遣功名属别人。

卷386_93 「寄王侍御（一作奉御）」张籍
　　爱君紫阁峰前好，新作书堂药灶成。
　　见欲移居相近住，有田多与种黄精。

卷386_94 「题渭北寺上方」张籍
　　昔祭郊坛今谒陵，寺中高处最来登。
　　十馀年后人多别，喜见当时转读僧。

卷386_95 「闲游（一作题山寺僧院）」张籍
　　终日不离尘土间，若为能见此身闲。
　　今朝暂共游僧语，更恨趋时别旧山。

卷386_96 「倡女词」张籍
　　轻鬓丛梳阔扫眉，为嫌风日下楼稀。
　　画罗金缕难相称，故著寻常淡薄衣。

卷386_97 「答元八遗纱帽」张籍
　　黑纱方帽君边得，称对山前坐竹床。
　　唯恐被人偷剪样，不曾闲戴出书堂。

卷386_98 「题僧院」张籍
　　闻师行讲青龙疏，本寺住来多少年。
　　静扫空房唯独坐，千茎秋竹在檐前。

卷386_99 「送元八」张籍
　　百神斋祭相随遍，寻竹看山亦共行。
　　明日城西送君去，旧游重到独题名。

卷386_100 「吴楚歌词」张籍
　　庭前春鸟啄林声，红夹罗襦缝未成。
　　今朝社日停针线，起向朱樱树下行。

卷386_101 「题方睦上人月台观」张籍
　　一身清净无童子，独坐空堂得几年。
　　每夜焚香通月观，可怜光影最团圆。

卷386_102 「华山庙」张籍
　　金天庙下西京道，巫女纷纷走似烟。
　　手把纸钱迎过客，遣求恩福到神前。

卷386_103 「病中酬元宗简」张籍
　　东风渐暖满城春，独占幽居养病身。
　　莫说樱桃花已发，今年不作看花人。

卷386_104 「寺宿斋」张籍
　　晚到金光门外寺，寺中新竹隔帘多。
　　斋官禁与僧相见，院院开门不得过。

卷386_105 「赠施肩吾」张籍
　　世间渐觉无多事，虽有空名未著身。
　　合取药成相待吃，不须先作上天人。

卷386_106 「赠王建」张籍
　　白君去后交游少，东野亡来箧笥贫。
　　赖有白头王建在，眼前犹见咏诗人。

卷386_107 「逢贾岛」张籍
　　僧房逢着款冬花，出寺行吟日已斜。
　　十二街中春雪遍，马蹄今去入谁家。

卷386_108 「山中酬人」张籍
　　山中日暖春鸠鸣，逐水看花任意行。
　　向晚归来石窗下，菖蒲叶上见题名。

卷386_109 「弱柏院僧影堂」张籍
　　弱柏倒垂如线蔓，檐头不见有枝柯。
　　影堂香火长相续，应得人来礼拜多。

卷386_110 「题故僧影堂」张籍
　　香消云锁旧僧家，僧刹残形半壁斜。
　　日暮松烟寒漠漠，秋风吹破纸莲花。

卷386_111 「无题（一作刘禹锡诗，题云踏歌词）」张籍
　　桃溪柳陌好经过，灯下妆成月下歌。
　　为是襄王故宫地，至今犹有细腰多。

卷386_112 「山禽」张籍
　　山禽毛如白练带，栖我庭前栗树枝。
　　猕猴半夜来取栗，一双中林向月飞。

卷386_113 「秋山」张籍
　　秋山无云复无风，溪头看月出深松。
　　草堂不闭石床静，叶间坠露声重重。

卷386_114 「玉真观」张籍
　　台殿曾为贵主家，春风吹尽竹窗纱。
　　院中仙女修香火，不许闲人入看花。

卷386_115 「蛮中」张籍
　　铜柱南边毒草春，行人几日到金麟。
　　玉镮穿耳谁家女，自抱琵琶迎海神。

卷386_116 「赠道士（一作剡溪逢茅山道士）」张籍
　　茅山近别剡溪逢，玉节青旄十二重。
　　自说年年上天去，罗浮最近海边峰。

卷386_117 「重平驿作」张籍
　　茫茫菰草平如地，渺渺长堤曲似城。
　　日暮未知投宿处，逢人更问向前程。

卷386_118 「宿天竺寺，寄灵隐寺僧」张籍
　　夜向灵溪息此身，风泉竹露净衣尘。
　　月明石上堪同宿，那作山南山北人。

卷386_119 「酬朱庆馀」张籍
　　越女新妆出镜心，自知明艳更沉吟。
　　齐纨未是人间贵，一曲菱歌敌万金。

卷386_120 「寒食忆归」张籍
　　京中曹局无多事，寒食贫儿要在家。
　　遮莫杏园胜别处，亦须归看傍村花。

卷386_121 「寒食」张籍
　　绿杨枝上五丝绳，枝弱春多欲不胜。
　　唯有一年寒食日，女郎相唤摆阶o3.

卷386_122 「赋花」张籍
　　花，花。落早，开赊。对酒客，兴诗家。能回游骑，
　　每驻行车。宛宛清风起，茸茸丽日斜。且愿相留欢洽，
　　惟愁虚弃光华。明年攀折知不远，对此谁能更叹嗟。

卷386_123 「句」张籍
　　韩公国大贤，道德赫已闻。时出为阳山，尔区来趋奔。
　　韩官迁掾曹，子随至荆门。韩入为博士，崎岖送归轮。
　　（《送区弘》。《事文类聚》）。



　　　　　　　　　　　　　　卷三百七十二

卷372_1 「列女操」孟郊
　　梧桐相待老，鸳鸯会双死。贞女贵徇夫，舍生亦如此。
　　波澜誓不起，妾心井中水。

卷372_2 「灞上轻薄行」孟郊
　　长安无缓步，况值天景暮。相逢灞浐间，亲戚不相顾。
　　自叹方拙身，忽随轻薄伦。常恐失所避，化为车辙尘。
　　此中生白发，疾走亦未歇。

卷372_3 「长安羁旅行」孟郊
　　十日一理发，每梳飞旅尘。三旬九过饮，每食唯旧贫。
　　万物皆及时，独余不觉春。失名谁肯访，得意争相亲。
　　直木有恬翼，静流无躁鳞。始知喧竞场，莫处君子身。
　　野策藤竹轻，山蔬薇蕨新。潜歌归去来，事外风景真。

卷372_4 「长安道」孟郊
　　胡风激秦树，贱子风中泣。家家朱门开，得见不可入。
　　长安十二衢，投树鸟亦急。高阁何人家，笙簧正喧吸。

卷372_5 「送远吟」孟郊
　　河水昏复晨，河边相送频。离杯有泪饮，别柳无枝春。
　　一笑忽然敛，万愁俄已新。东波与西日，不惜远行人。

卷372_6 「古薄命妾」孟郊
　　不惜十指弦，为君千万弹。常恐新声至，坐使故声残。
　　弃置今日悲，即是昨日欢。将新变故易，持故为新难。
　　青山有蘼芜，泪叶长不干。空令后代人，采掇幽思攒。

卷372_7 「古离别（一作对景惜别）」孟郊
　　松山云缭绕，萍路水分离。云去有归日，水分无合时。
　　春芳役双眼，春色柔四支。杨柳织别愁，千条万条丝。

卷372_8 「杂怨（一作古乐府杂怨）」孟郊
　　忆人莫至悲，至悲空自衰。寄人莫剪衣，剪衣未必归。
　　朝为双蒂花，莫为四散飞。花落还绕树，游子不顾期。
　　夭桃花清晨，游女红粉新。夭桃花薄暮，游女红粉故。
　　树有百年花，人无一定颜。花送人老尽，人悲花自闲。
　　贫女镜不明，寒花日少容。暗蛩有虚织，短线无长缝。
　　浪水不可照，狂夫不可从。浪水多散影，狂夫多异踪。
　　持此一生薄，空成万恨浓。

卷372_9 「静女吟」孟郊
　　艳女皆妒色，静女独检踪。任礼耻任妆，嫁德不嫁容。
　　君子易求聘，小人难自从。此志谁与谅，琴弦幽韵重。

卷372_10 「归信吟」孟郊
　　泪墨洒为书，将寄万里亲。书去魂亦去，兀然空一身。

卷372_11 「山老吟」孟郊
　　不行山下地，唯种山上田。腰斧斫旅松，手瓢汲家泉。
　　讵知文字力，莫记日月迁。蟠木为我身，始得全天年。

卷372_12 「游子吟（迎母漂上作）」孟郊
　　慈母手中线，游子身上衣。临行密密缝，意恐迟迟归。
　　谁言寸草心，报得三春晖。

卷372_13 「小隐吟」孟郊
　　我饮不在醉，我欢长寂然。酌溪四五盏，听弹两三弦。
　　炼性静栖白，洗情深寄玄。号怒路傍子，贪败不贪全。

卷372_14 「苦寒吟」孟郊
　　天寒色青苍，北风叫枯桑。厚冰无裂文，短日有冷光。
　　敲石不得火，壮阴夺正阳。苦调竟何言，冻吟成此章。

卷372_15 「猛将吟」孟郊
　　拟脍楼兰肉，蓄怒时未扬。秋鼙无退声，夜剑不隐光。
　　虎队手驱出，豹篇心卷藏。古今皆有言，猛将出北方。

卷372_16 「伤哉行」孟郊
　　众毒蔓贞松，一枝难久荣。岂知黄庭客，仙骨生不成。
　　春色舍芳蕙，秋风绕枯茎。弹琴不成曲，始觉知音倾。
　　馆月改旧照，吊宾写馀情。还舟空江上，波浪送铭旌。

卷372_17 「怨诗（一作古怨）」孟郊
　　试妾与君泪，两处滴池水。看取芙蓉花，今年为谁死。

卷372_18 「湘弦怨」孟郊
　　昧者理芳草，蒿兰同一锄。狂飙怒秋林，曲直同一枯。
　　嘉木忌深蠹，哲人悲巧诬。灵均入回流，靳尚为良谟。
　　我愿分众泉，清浊各异渠。我愿分众巢，枭鸾相远居。
　　此志谅难保，此情竟何如。湘弦少知音，孤响空踟蹰。

卷372_19 「楚竹吟酬卢虔端公见和湘弦怨」孟郊
　　握中有新声，楚竹人未闻。识音者谓谁，清夜吹赠君。
　　昔为潇湘引，曾动潇湘云。一叫凤改听，再惊鹤失群。
　　江花匪秋落，山日当昼曛。众浊响杂沓，孤清思氛氲。
　　欲知怨有形，愿向明月分。一掬灵均泪，千年湘水文。

卷372_20 「远愁曲」孟郊
　　飘飖何所从，遗冢行未逢。东西不见人，哭向青青松。
　　此地有时尽，此哀无处容。声翻太白云，泪洗蓝田峰。
　　水涉七八曲，山登千万重。愿邀玄夜月，出视白日踪。

卷372_21 「贫女词寄从叔先辈简」孟郊
　　蚕女非不勤，今年独无春。二月冰雪深，死尽万木身。
　　时令自逆行，造化岂不仁。仰企碧霞仙，高控沧海云。
　　永别劳苦场，飘飖游无垠。

卷372_22 「边城吟」孟郊
　　西城近日天，俗禀气候偏。行子独自渴，主人仍卖泉。
　　烧烽碧云外，牧马青坡巅。何处鹘突梦，归思寄仰眠。

卷372_23 「新平歌送许问」孟郊
　　边柳三四尺，暮春离别歌。早回儒士驾，莫饮土番河。
　　谁识匣中宝，楚云章句多。

卷372_24 「杀气不在边」孟郊
　　杀气不在边，凛然中国秋。道险不在山，平地有摧輈.
　　河南又起兵，清浊俱锁流。岂唯私客艰，拥滞官行舟。
　　况余隔晨昏，去家成阻修。忽然两鬓雪，同是一日愁。
　　独寝夜难晓，起视星汉浮。凉风荡天地，日夕声飕飗.
　　万物无少色，兆人皆老忧。长策苟未立，丈夫诚可羞。
　　灵响复何事，剑鸣思戮雠。

卷372_25 「结爱（一作古结爱）」孟郊
　　心心复心心，结爱务在深。一度欲离别，千回结衣襟。
　　结妾独守志，结君早归意。始知结衣裳，不如结心肠。
　　坐结行亦结，结尽百年月。

卷372_26 「弦歌行」孟郊
　　驱傩击鼓吹长笛，瘦鬼染面惟齿白。暗中崒崒拽茅鞭，
　　倮足朱裈行戚戚。相顾笑声冲庭燎，桃弧射矢时独叫。

卷372_27 「覆巢行」孟郊
　　荒城古木枝多枯，飞禽嗷嗷朝哺雏。枝倾巢覆雏坠地，
　　乌鸢下啄更相呼。阳和发生均孕育，鸟兽有情知不足。
　　枝危巢小风雨多，未容长成已先覆。灵枝珍木满上林，
　　凤巢阿阁重且深。尔今所托非本地，乌鸢何得同尔心。

卷372_28 「出门行」孟郊
　　长河悠悠去无极，百龄同此可叹息。秋风白露沾人衣，
　　壮心凋落夺颜色。少年出门将诉谁，川无梁兮路无岐。
　　一闻陌上苦寒奏，使我伫立惊且悲。君今得意厌粱肉，
　　岂复念我贫贱时。
　　海风萧萧天雨霜，穷愁独坐夜何长。驱车旧忆太行险，
　　始知游子悲故乡。美人相思隔天阙，长望云端不可越。
　　手持琅玕欲有赠，爱而不见心断绝。南山峨峨白石烂，
　　碧海之波浩漫漫。参辰出没不相待，我欲横天无羽翰。

卷372_29 「湘妃怨（一作湘灵祠）」孟郊
　　南巡竟不返，二妃怨逾积。万里丧蛾眉，潇湘水空碧。
　　冥冥荒山下，古庙收贞魄。乔木深青春，清光满瑶席。
　　搴芳徒有荐，灵意殊脉脉。玉珮不可亲，徘徊烟波夕。

卷372_30 「巫山曲」孟郊
　　巴江上峡重复重，阳台碧峭十二峰。荆王猎时逢暮雨，
　　夜卧高丘梦神女。轻红流烟湿艳姿，行云飞去明星稀。
　　目极魂断望不见，猿啼三声泪滴衣。

卷372_31 「巫山高」孟郊
　　见尽数万里，不闻三声猿。但飞萧萧雨，中有亭亭魂。
　　千载楚王恨，遗文宋玉言。至今晴明天，云结深闺门。

卷372_32 「楚怨」孟郊
　　秋入楚江水，独照汨罗魂。手把绿荷泣，意愁珠泪翻。
　　九门不可入，一犬吠千门。

卷372_33 「塘下行」孟郊
　　塘边日欲斜，年少早还家。徒将白羽扇，调妾木兰花。
　　不是城头树，那栖来去鸦。

卷372_34 「临池曲」孟郊
　　池中春蒲叶如带，紫菱成角莲子大。
　　罗裙蝉鬓倚迎风，双双伯劳飞向东。

卷372_35 「车遥遥」孟郊
　　路喜到江尽，江上又通舟。舟车两无阻，何处不得游。
　　丈夫四方志，女子安可留。郎自别日言，无令生远愁。
　　旅雁忽叫月，断猿寒啼秋。此夕梦君梦，君在百城楼。
　　寄泪无因波，寄恨无因輈.愿为驭者手，与郎回马头。

卷372_36 「征妇怨」孟郊
　　良人昨日去，明月又不圆。别时各有泪，零落青楼前。
　　君泪濡罗巾，妾泪满路尘。罗巾长在手，今得随妾身。
　　路尘如得风，得上君车轮。
　　渔阳千里道，近如中门限。中门逾有时，渔阳长在眼。
　　生在绿罗下，不识渔阳道。良人自戍来，夜夜梦中到。

卷372_37 「空城雀」孟郊
　　一雀入官仓，所食宁损几。只虑往覆频，官仓终害尔。
　　鱼网不在天，鸟罗不张水。饮啄要自然，可以空城里。

卷372_38 「闲怨（一作闺怨）」孟郊
　　妾恨比斑竹，下盘烦冤根。有笋未出土，中已含泪痕。

卷372_39 「羽林行」孟郊
　　朔雪寒断指，朔风劲裂冰。胡中射雕者，此日犹不能。
　　翩翩羽林儿，锦臂飞苍鹰。挥鞭快白马，走出黄河凌。

卷372_40 「古意」孟郊
　　河边织女星，河畔牵牛郎。未得渡清浅，相对遥相望。

卷372_41 「古别离」孟郊
　　欲别牵郎衣，郎今到何处。不恨归来迟，莫向临邛去。

卷372_42 「游侠行」孟郊
　　壮士性刚决，火中见石裂。杀人不回头，轻生如暂别。
　　岂知眼有泪，肯白头上发。半生无恩酬，剑闲一百月。

卷372_43 「黄雀吟」孟郊
　　黄雀舞承尘，倚恃主人仁。主人忽不仁，买弹弹尔身。
　　何不远飞去，蓬蒿正繁新。蒿粒无人争，食之足为珍。
　　莫觑翻车粟，觑翻罪有因。黄雀不知言，赠之徒殷勤。

卷372_44 「有所思」孟郊
　　桔槔烽火昼不灭，客路迢迢信难越。古镇刀攒万片霜，
　　寒江浪起千堆雪。此时西去定如何，空使南心远凄切。

卷372_45 「求仙曲」孟郊
　　仙教生为门，仙宗静为根。持心若妄求，服食安足论。
　　铲惑有灵药，饵真成本源。自当出尘网，驭凤登昆仑。

卷372_46 「婵娟篇」孟郊
　　花婵娟，泛春泉。竹婵娟，笼晓烟。妓婵娟，不长妍。
　　月婵娟，真可怜。夜半姮娥朝太一，人间本自无灵匹。
　　汉宫承宠不多时，飞燕婕妤相妒嫉。

卷372_47 「南浦篇」孟郊
　　南浦桃花亚水红，水边柳絮由春风。鸟鸣喈喈烟濛濛，
　　自从远送对悲翁。此翁已与少年别，唯忆深山深谷中。

卷372_48 「清东曲」孟郊
　　樱桃花参差，香雨红霏霏。含笑竞攀折，美人湿罗衣。
　　采采清东曲，明眸艳珪玉。青巾艑上郎，上下看不足。
　　南阳公首词，编入新乐录。

卷372_49 「望远曲」孟郊
　　朝朝候归信，日日登高台。行人未去植庭梅，
　　别来三见庭花开。庭花开尽复几时，春光骀荡阻佳期。
　　愁来望远烟尘隔，空怜绿鬓风吹白。何当归见远行客。

　　　　　　　　　　　　　　卷三百七十三

卷373_1 「织妇辞」孟郊
　　夫是田中郎，妾是田中女。当年嫁得君，为君秉机杼。
　　筋力日已疲，不息窗下机。如何织纨素，自著蓝缕衣。
　　官家榜村路，更索栽桑树。

卷373_2 「古意」孟郊
　　荡子守边戍，佳人莫相从。去来年月多，苦愁改形容。
　　上山复下山，踏草成古踪。徒言采蘼芜，十度一不逢。
　　鉴独是明月，识志唯寒松。井桃始开花，一见悲万重。
　　人颜不再春，桃色有再浓。捐气入空房，无憀乍从容。
　　启贴理针线，非独学裁缝。手持未染彩，绣为白芙蓉。
　　芙蓉无染污，将以表心素。欲寄未归人，当春无信去。
　　无信反增愁，愁心缘陇头。愿君如陇水，冰镜水还流。
　　宛宛青丝线，纤纤白玉钩。玉钩不亏缺，青丝无断绝。
　　回还胜双手，解尽心中结。

卷373_3 「折杨柳」孟郊
　　杨柳多短枝，短枝多别离。赠远屡攀折，柔条安得垂。
　　青春有定节，离别无定时。但恐人别促，不怨来迟迟。
　　莫言短枝条，中有长相思。朱颜与绿杨，并在别离期。
　　楼上春风过，风前杨柳歌。枝疏缘别苦，曲怨为年多。
　　花惊燕地云，叶映楚池波。谁堪别离此，征戍在交河。

卷373_4 「和丁助教塞上吟」孟郊
　　哭雪复吟雪，广文丁夫子。江南万里寒，曾未及如此。
　　整顿气候谁，言从生灵始。无令恻隐者，哀哀不能已。

卷373_5 「古怨别」孟郊
　　飒飒秋风生，愁人怨离别。含情两相向，欲语气先咽。
　　心曲千万端，悲来却难说。别后唯所思，天涯共明月。

卷373_6 「古别曲」孟郊
　　山川古今路，纵横无断绝。来往天地间，人皆有离别。
　　行衣未束带，中肠已先结。不用看镜中，自知生白发。
　　欲陈去留意，声向言前咽。愁结填心胸，茫茫若为说。
　　荒郊烟莽苍，旷野风凄切。处处得相随，人那不如月。

卷373_7 「戏赠陆大夫十二丈（一作乐府戏赠陆大夫十二丈）」孟郊
　　莲子不可得，荷花生水中。犹胜道傍柳，无事荡春风。
　　渌萍与荷叶，同此一水中。风吹荷叶在，渌萍西复东。
　　莲叶未开时，苦心终日卷。春水徒荡漾，荷花未开展。

卷373_8 「劝善吟（醉会中赠郭行馀）」孟郊
　　瘦郭有志气，相哀老龙钟。劝我少吟诗，俗窄难尔容。
　　一口百味别，况在醉会中。四座正当喧，片言何由通。
　　顾余昧时调，居止多疏慵。见书眼始开，闻乐耳不聪。
　　视听互相隔，一身且莫同。天疾难自医，诗癖将何攻。
　　见君如见书，语善千万重。自悲咄咄感，变作烦恼翁。
　　烦恼不可欺，古剑涩亦雄。知君方少年，少年怀古风。
　　藏书拄屋脊，不惜与凡聋。我愿拜少年，师之学崇崇。
　　从他笑为矫，矫善亦可宗。

卷373_9 「望夫石」孟郊
　　望夫石，夫不来兮江水碧。
　　行人悠悠朝与暮，千年万年色如故。

卷373_10 「寒江吟」孟郊
　　冬至日光白，始知阴气凝。寒江波浪冻，千里无平冰。
　　飞鸟绝高羽，行人皆晏兴。荻洲素浩渺，碕岸澌崚嶒。
　　烟舟忽自阻，风帆不相乘。何况异形体，信任为股肱。
　　涉江莫涉凌，得意须得朋。结交非贤良，谁免生爱憎。
　　冻水有再浪，失飞有载腾。一言纵丑词，万响无善应。
　　取鉴谅不远，江水千万层。何当春风吹，利涉吾道弘。

卷373_11 「审交」孟郊
　　种树须择地，恶土变木根。结交若失人，中道生谤言。
　　君子芳桂性，春荣冬更繁。小人槿花心，朝在夕不存。
　　莫蹑冬冰坚，中有潜浪翻。唯当金石交，可以贤达论。

卷373_12 「怨别」孟郊
　　一别一回老，志士白发早。在富易为容，居贫难自好。
　　沉忧损性灵，服药亦枯槁。秋风游子衣，落日行远道。
　　君问去何之，贱身难自保。

卷373_13 「百忧」孟郊
　　萱草女儿花，不解壮士忧。壮士心是剑，为君射斗牛。
　　朝思除国雠，暮思除国雠。计尽山河画，意穷草木筹。
　　智士日千虑，愚夫唯四愁。何必在波涛，然后惊沉浮。
　　伯伦心不醉，四皓迹难留。出处各有时，众议徒啾啾。

卷373_14 「路病」孟郊
　　病客无主人，艰哉求卧难。飞光赤道路，内火焦肺肝。
　　欲饮井泉竭，欲医囊用单。稚颜能几日，壮志忽已残。
　　人子不言苦，归书但云安。愁环在我肠，宛转终无端。

卷373_15 「衰松」孟郊
　　近世交道衰，青松落颜色。人心忌孤直，木性随改易。
　　既摧栖日干，未展擎天力。终是君子材，还思君子识。

卷373_16 「遣兴」孟郊
　　弦贞五条音，松直百尺心。贞弦含古风，直松凌高岑。
　　浮声与狂葩，胡为欲相侵。

卷373_17 「退居（一作退老）」孟郊
　　退身何所食，败力不能闲。种稻耕白水，负薪斫青山。
　　众听喜巴唱，独醒愁楚颜。日暮静归时，幽幽扣松关。

卷373_18 「卧病」孟郊
　　贫病诚可羞，故床无新裘。春色烧肌肤，时餐苦咽喉。
　　倦寝意蒙昧，强言声幽柔。承颜自俯仰，有泪不敢流。
　　默默寸心中，朝愁续莫愁。

卷373_19 「隐士」孟郊
　　本末一相返，漂浮不还真。山野多馁士，市井无饥人。
　　虎豹忌当道，糜鹿知藏身。奈何贪竞者，日与患害亲。
　　颜貌岁岁改，利心朝朝新。孰知富生祸，取富不取贫。
　　宝玉忌出璞，出璞先为尘。松柏忌出山，出山先为薪。
　　君子隐石壁，道书为我邻。寝兴思其义，澹泊味始真。
　　陶公自放归，尚平去有依。草木择地生，禽鸟顺性飞。
　　青青与冥冥，所保各不违。

卷373_20 「独愁（一作独怨，一作赠韩愈）」孟郊
　　前日远别离，昨日生白发。欲知万里情，晓卧半床月。
　　常恐百虫鸣，使我芳草歇。

卷373_21 「春日有感」孟郊
　　雨滴草芽出，一日长一日。风吹柳线垂，一枝连一枝。
　　独有愁人颜，经春如等闲。且持酒满杯，狂歌狂笑来。

卷373_22 「将见故人」孟郊
　　故人季夏中，及此百馀日。无日不相思，明镜改形色。
　　宁知仲冬时，忽有相逢期。振衣起踯躅，赪鲤跃天池。

卷373_23 「伤时」孟郊
　　常闻贫贱士之常，嗟尔富者莫相笑。男儿得路即荣名，
　　邂逅失途成不调。古人结交而重义，今人结交而重利。
　　劝人一种种桃李，种亦直须遍天地。一生不爱嘱人事，
　　嘱即直须为生死。我亦不羡季伦富，我亦不笑原宪贫。
　　有财有势即相识，无财无势同路人。因知世事皆如此，
　　却向东溪卧白云。

卷373_24 「寓言」孟郊
　　谁言碧山曲，不废青松直。谁言浊水泥，不污明月色。
　　我有松月心，俗骋风霜力。贞明既如此，摧折安可得。

卷373_25 「偶作」孟郊
　　利剑不可近，美人不可亲。利剑近伤手，美人近伤身。
　　道险不在广，十步能摧轮。情爱不在多，一夕能伤神。

卷373_26 「劝学」孟郊
　　击石乃有火，不击元无烟。人学始知道，不学非自然。
　　万事须己运，他得非我贤。青春须早为，岂能长少年。

卷373_27 「赠农人」孟郊
　　劝尔勤耕田，盈尔仓中粟。劝尔伐桑株，减尔身上服。
　　清霜一委地，万草色不绿。狂飙一入林，万叶不著木。
　　青春如不耕，何以自结束。

卷373_28 「长安早春」孟郊
　　旭日朱楼光，东风不惊尘。公子醉未起，美人争探春。
　　探春不为桑，探春不为麦。日日出西园，只望花柳色。
　　乃知田家春，不入五侯宅。

卷373_29 「罪松」孟郊
　　虽为青松姿，霜风何所宜。二月天下树，绿于青松枝。
　　勿谓贤者喻，勿谓愚者规。伊吕代封爵，夷齐终身饥。
　　彼曲既在斯，我正实在兹。泾流合渭流，清浊各自持。
　　天令设四时，荣衰有常期。荣合随时荣，衰合随时衰。
　　天令既不从，甚不敬天时。松乃不臣木，青青独何为。

卷373_30 「感兴」孟郊
　　拔心草不死，去根柳亦荣。独有失意人，恍然无力行。
　　昔为连理枝，今为断弦声。连理时所重，断弦今所轻。
　　吾欲进孤舟，三峡水不平。吾欲载车马，太行路峥嵘。
　　万物根一气，如何互相倾。

卷373_31 「感怀」孟郊
　　秋气悲万物，惊风振长道。登高有所思，寒雨伤百草。
　　平生有亲爱，零落不相保。五情今已伤，安得自能老。
　　晨登洛阳坂，目极天茫茫。群物归大化，六龙颓西荒。
　　豺狼日已多，草木日已霜。饥年无遗粟，众鸟去空场。
　　路傍谁家子，白首离故乡。含酸望松柏，仰面诉穹苍。
　　去去勿复道，苦饥形貌伤。
　　徘徊不能寐，耿耿含酸辛。中夜登高楼，忆我旧星辰。
　　四时互迁移，万物何时春。唯忆首阳路，永谢当时人。
　　长安佳丽地，宫月生蛾眉。阴气凝万里，坐看芳草衰。
　　玉堂有玄鸟，亦以从此辞。伤哉志士叹，故国多迟迟。
　　深宫岂无乐，扰扰复何为。朝见名与利，莫还生是非。
　　姜牙佐周武，世业永巍巍。
　　举才天道亲，首阳谁采薇。去去荒泽远，落日当西归。
　　羲和驻其轮，四海借馀晖。极目何萧索，惊风正离披。
　　鸱鸮鸣高树，众鸟相因依。东方有一士，岁暮常苦饥。
　　主人数相问，脉脉今何为。贫贱亦有乐，且愿掩柴扉。
　　火云流素月，三五何明明。光曜侵白日，贤愚迷至精。
　　四时更变化，天道有亏盈。常恐今已没，须臾还复生。
　　河梁暮相遇，草草不复言。汉家正离乱，王粲别荆蛮。
　　野泽何萧条，悲风振空山。举头是星辰，念我何时还。
　　亲爱久别散，形神各离迁。未为生死诀，长在心目间。
　　有鸟东西来，哀鸣过我前。愿飞浮云外，饮啄见青天。

卷373_32 「达士」孟郊
　　四时如逝水，百川皆东波。青春去不还，白发镊更多。
　　达人识元化，变愁为高歌。倾产取一醉，富者奈贫何。
　　君看土中宅，富贵无偏颇。

卷373_33 「暮秋感思」孟郊
　　西风吹垂杨，条条脆如藕。上有噪日蝉，催人成皓首。
　　亦恐旅步难，何独朱颜丑。欲慰一时心，莫如千日酒。
　　优哉遵渚鸿，自得养身旨。不啄太仓粟，不饮方塘水。
　　振羽戛浮云，罝罗任徒尔。

卷373_34 「古兴」孟郊
　　楚血未干衣，荆虹尚埋辉。痛玉不痛身，抱璞求所归。

卷373_35 「劝友」孟郊
　　至白涅不缁，至交淡不疑。人生静躁殊，莫厌相箴规。
　　胶漆武可接，金兰文可思。堪嗟无心人，不如松柏枝。

卷373_36 「夷门雪赠主人（是赠陆长源，陆有答诗）」孟郊
　　夷门贫士空吟雪，夷门豪士皆饮酒。酒声欢闲入雪销，
　　雪声激切悲枯朽。悲欢不同归去来，万里春风动江柳。

卷373_37 「尧歌（一作舜歌，赏郑氏庄客去妇）」孟郊
　　尔室何不安，尔孝无与齐。一言应对姑，一度为出妻。
　　往辙才晚钟，还辙及晨鸡。往还迹徒新，很戾竟独迷。
　　娥女无礼数，污家如粪泥。父母吞声哭，禽鸟亦为啼。
　　如何天与恶，不得和鸣栖。
　　山色挽心肝，将归尽日看。村肩篮舆子，野坐白发官。
　　莺弄方短短，花明碎攒攒。琉璃堆可掬，琴瑟饶多欢。
　　翠韵仙窈窕，岚漪出无端。养馆洞庭秋，响答虚吹弹。

　　　　　　　　　　　　　　卷三百七十四

卷374_1 「乱离」孟郊
　　天下无义剑，中原多疮痍。哀哀陆大夫，正直神反欺。
　　子路已成血，嵇康今尚嗤。为君每一恸，如剑在四肢。
　　折羽不复飞，逝水不复归。直松摧高柯，弱蔓将何依。
　　朝为春日欢，夕为秋日悲。泪下无尺寸，纷纷天雨丝。
　　积怨成疾疹，积恨成狂痴。怨草岂有边，恨水岂有涯。
　　怨恨驰我心，茫茫日何之。

卷374_2 「劝酒」孟郊
　　白日无定影，清江无定波。人无百年寿，百年复如何。
　　堂上陈美酒，堂下列清歌。劝君金曲卮，勿谓朱颜酡。
　　松柏岁岁茂，丘陵日日多。君看终南山，千古青峨峨。

卷374_3 「去妇」孟郊
　　君心匣中镜，一破不复全。妾心藕中丝，虽断犹牵连。
　　安知御轮士，今日翻回辕。一女事一夫，安可再移天。
　　君听去鹤言，哀哀七丝弦。

卷374_4 「君子勿郁郁士有谤毁者作诗以赠之」孟郊
　　君子勿郁郁，听我青蝇歌。人间少平地，森耸山岳多。
　　折輈不在道，覆舟不在河。须知一尺水，日夜增高波。
　　叔孙毁仲尼，臧仓掩孟轲。兰艾不同香，自然难为和。
　　良玉烧不热，直竹文不颇。自古皆如此，其如道在何。
　　日往复不见，秋堂暮仍学。玄发不知白，晓入寒铜觉。
　　为林未离树，有玉犹在璞。谁把碧梧枝，刻作云门乐。

卷374_5 「闻砧」孟郊
　　杜鹃声不哀，断猿啼不切。月下谁家砧，一声肠一绝。
　　杵声不为客，客闻发自白。杵声不为衣，欲令游子归。

卷374_6 「游子」孟郊
　　萱草生堂阶，游子行天涯。慈亲倚堂门，不见萱草花。

卷374_7 「自叹」孟郊
　　愁与发相形，一愁白数茎。有发能几多，禁愁日日生。
　　古若不置兵，天下无战争。古若不置名，道路无欹倾。
　　太行耸巍峨，是天产不平。黄河奔浊浪，是天生不清。
　　四蹄日日多，双轮日日成。二物不在天，安能免营营。

卷374_8 「求友」孟郊
　　北风临大海，坚冰临河面。下有大波澜，对之无由见。
　　求友须在良，得良终相善。求友若非良，非良中道变。
　　欲知求友心，先把黄金炼。

卷374_9 「投所知」孟郊
　　苦心知苦节，不容一毛发。炼金索坚贞，洗玉求明洁。
　　自惭所业微，功用如鸠拙。何殊嫫母颜，对彼寒塘月。
　　君存古人心，道出古人辙。尽美固可扬，片善亦不遏。
　　朝向公卿说，暮向公卿说。谁谓黄钟管，化为君子舌。
　　一说清嶰竹，二说变嶰谷。三说四说时，寒花拆寒木。
　　晔晔家道路，灿灿我衣服。岂直辉友朋，亦用慰骨肉。
　　一暖荷匹素，一饱荷升粟。而况大恩恩，此身报得足。
　　且将食檗劳，酬之作金刀。

卷374_10 「病客吟」孟郊
　　主人夜呻吟，皆入妻子心。客子昼呻吟，徒为虫鸟音。
　　妻子手中病，愁思不复深。僮仆手中病，忧危独难任。
　　丈夫久漂泊，神气自然沉。况于滞疾中，何人免嘘eS.
　　大海亦有涯，高山亦有岑。沉忧独无极，尘泪互盈襟。

卷374_11 「感怀」孟郊
　　孟冬阴气交，两河正屯兵。烟尘相驰突，烽火日夜惊。
　　太行险阻高，挽粟输连营。奈何操弧者，不使枭巢倾。
　　犹闻汉北儿，怙乱谋纵横。擅摇干戈柄，呼叫豺狼声。
　　白日临尔躯，胡为丧丹诚。岂无感激士，以致天下平。
　　登高望寒原，黄云郁峥嵘。坐驰悲风暮，叹息空沾缨。

卷374_12 「离思」孟郊
　　不寐亦不语，片月秋稍举。孤鸿忆霜群，独鹤叫云侣。
　　怨彼浮花心，飘飘无定所。高张系繂帆，远过梅根渚。
　　回织别离字，机声有酸楚。

卷374_13 「结交」孟郊
　　铸镜须青铜，青铜易磨拭。结交远小人，小人难姑息。
　　铸镜图鉴微，结交图相依。凡铜不可照，小人多是非。

卷374_14 「伤春」孟郊
　　两河春草海水清，十年征战城郭腥。乱兵杀儿将女去，
　　二月三月花冥冥。千里无人旋风起，莺啼燕语荒城里。
　　春色不拣墓傍株，红颜皓色逐春去。春去春来那得知，
　　今人看花古人墓，令人惆怅山头路。

卷374_15 「择友」孟郊
　　兽中有人性，形异遭人隔。人中有兽心，几人能真识。
　　古人形似兽，皆有大圣德。今人表似人，兽心安可测。
　　虽笑未必和，虽哭未必戚。面结口头交，肚里生荆棘。
　　好人常直道，不顺世间逆。恶人巧谄多，非义苟且得。
　　若是效真人，坚心如铁石。不谄亦不欺，不奢复不溺。
　　面无吝色容，心无诈忧惕。君子大道人，朝夕恒的的。

卷374_16 「夜忧」孟郊
　　岂独科斗死，所嗟文字捐。蒿蔓转骄弄，菱荇减婵娟。
　　未遂摆鳞志，空思吹浪旋。何当再霖雨，洗濯生华鲜。

卷374_17 「惜苦」孟郊
　　于鹄值谏议，以球不能官。焦蒙值舍人，以杯不得完。
　　可惜大雅旨，意此小团栾。名回不敢辨，心转实是难。
　　不惜为君转，转非君子观。转之复转之，强转谁能欢。
　　哀哉虚转言，不可穷波澜。

卷374_18 「寒地百姓吟（为郑相其年居河南畿内百姓大蒙矜恤）」孟郊
　　无火炙地眠，半夜皆立号。冷箭何处来，棘针风骚劳。
　　霜吹破四壁，苦痛不可逃。高堂搥钟饮，到晓闻烹炮。
　　寒者愿为蛾，烧死彼华膏。华膏隔仙罗，虚绕千万遭。
　　到头落地死，踏地为游遨。游遨者是谁，君子为郁陶。

卷374_19 「出东门」孟郊
　　饿马骨亦耸，独驱出东门。少年一日程，衰叟十日奔。
　　寒景不我为，疾走落平原。眇默荒草行，恐惧夜魄翻。
　　一生自组织，千首大雅言。道路如抽蚕，宛转羁肠繁。

卷374_20 「教坊歌儿」孟郊
　　十岁小小儿，能歌得朝天。六十孤老人，能诗独临川。
　　去年西京寺，众伶集讲筵。能嘶竹枝词，供养绳床禅。
　　能诗不如歌，怅望三百篇。

卷374_21 「访疾」孟郊
　　冷气入疮痛，夜来痛如何。疮从公怒生，岂以私恨多。
　　公怒亦非道，怒消乃天和。古有焕辉句，嵇康闲婆娑。
　　请君吟啸之，正气庶不讹。

卷374_22 「酒德」孟郊
　　酒是古明镜，辗开小人心。醉见异举止，醉闻异声音。
　　酒功如此多，酒屈亦以深。罪人免罪酒，如此可为箴。

卷374_23 「冬日」孟郊
　　老人行人事，百一不及周。冻马四蹄吃，陟卓难自收。
　　短景仄飞过，午光不上头。少壮日与辉，衰老日与愁。
　　日愁疑在日，岁箭迸如雠。万事有何味，一生虚自囚。
　　不知文字利，到死空遨游。

卷374_24 「饥雪吟」孟郊
　　饥乌夜相啄，疮声互悲鸣。冰肠一直刀，天杀无曲情。
　　大雪压梧桐，折柴堕峥嵘。安知鸾凤巢，不与枭鸢倾。
　　下有幸灾儿，拾遗多新争。但求彼失所，但夸此经营。
　　君子亦拾遗，拾遗非拾名。将补鸾凤巢，免与枭鸢并。
　　因为饥雪吟，至晓竟不平。

卷374_25 「偷诗」孟郊
　　饿犬齰枯骨，自吃馋饥涎。今文与古文，各各称可怜。
　　亦如婴儿食，饧桃口旋旋。唯有一点味，岂见逃景延。
　　绳床独坐翁，默览有所传。终当罢文字，别著逍遥篇。
　　从来文字净，君子不以贤。

卷374_26 「晚雪吟」孟郊
　　贫富喜雪晴，出门意皆饶。镜海见纤悉，冰天步飘飖.
　　一一仙子行，家家尘声销。小儿击玉指，大耋歌圣朝。
　　睿气流不尽，瑞仙何夐寥。始知望幸色，终疑异礼招。
　　市井亦清洁，闾阎耸岧峣.苍生愿东顾，翠华仍西遥。
　　天念岂薄厚，宸衷多忧焦。忧焦致太平，以兹时比尧。
　　古耳有未通，新词有潜韶。甘为酒伶摈，坐耻歌女娇。
　　选音不易言，裁正逢今朝。今朝前古文，律异同一调。
　　愿于尧琯中，奏尽郁抑谣。

卷374_27 「自惜」孟郊
　　倾尽眼中力，抄诗过与人。自悲风雅老，恐被巴竹嗔。
　　零落雪文字，分明镜精神。坐甘冰抱晚，永谢酒怀春。
　　徒有言言旧，惭无默默新。始惊儒教误，渐与佛乘亲。

卷374_28 「老恨」孟郊
　　无子抄文字，老吟多飘零。有时吐向床，枕席不解听。
　　斗蚁甚微细，病闻亦清泠。小大不自识，自然天性灵。

卷374_29 「湖州取解述情」孟郊
　　霅水徒清深，照影不照心。白鹤未轻举，众鸟争浮沉。
　　因兹挂帆去，遂作归山吟。

卷374_30 「落第」孟郊
　　晓月难为光，愁人难为肠。谁言春物荣，独见叶上霜。
　　雕鹗失势病，鹪鹩假翼翔。弃置复弃置，情如刀剑伤。

卷374_31 「咏怀（一作咏情，一作感寓）」孟郊
　　浊水心易倾，明波兴初发。思逢海底人，乞取蚌中月。
　　此兴若未谐，此心终不歇。

卷374_32 「病起言怀」孟郊
　　强行寻溪水，洗却残病姿。花景晼晚尽，麦风清泠吹。
　　交道贱来见，世情贫去知。高闲思楚逸，澹泊厌齐儿。
　　终伴碧山侣，结言青桂枝。

卷374_33 「秋夕贫居述怀」孟郊
　　卧冷无远梦，听秋酸别情。高枝低枝风，千叶万叶声。
　　浅井不供饮，瘦田长废耕。今交非古交，贫语闻皆轻。

卷374_34 「夜感自遣（一作失志夜坐思归楚江，又作苦学吟）」孟郊
　　夜学晓未休，苦吟神鬼愁。如何不自闲，心与身为雠。
　　死辱片时痛，生辱长年羞。清桂无直枝，碧江思旧游。

卷374_35 「再下第」孟郊
　　一夕九起嗟，梦短不到家。两度长安陌，空将泪见花。

卷374_36 「下第东归留别长安知己」孟郊
　　共照日月影，独为愁思人。岂知鶗鴂鸣，瑶草不得春。
　　一片两片云，千里万里身。云归嵩之阳，身寄江之滨。
　　弃置复何道，楚情吟白蘋.

卷374_37 「失意归吴因寄东台刘复侍御」孟郊
　　自念西上身，忽随东归风。长安日下影，又落江湖中。
　　离娄岂不明，子野岂不聪。至宝非眼别，至音非耳通。
　　因缄俗外词，仰寄高天鸿。

卷374_38 「下第东南行」孟郊
　　越风东南清，楚日潇湘明。试逐伯鸾去，还作灵均行。
　　江蓠伴我泣，海月投人惊。失意容貌改，畏途性命轻。
　　时闻丧侣猿，一叫千愁并。

卷374_39 「叹命」孟郊
　　三十年来命，唯藏一卦中。题诗还问易，问易蒙复蒙。
　　本望文字达，今因文字穷。影孤别离月，衣破道路风。
　　归去不自息，耕耘成楚农。

卷374_40 「远游」孟郊
　　慈乌不远飞，孝子念先归。而我独何事，四时心有违。
　　江海恋空积，波涛信来稀。长为路傍食，著尽家中衣。
　　别剑不割物，离人难作威。远行少僮仆，驱使无是非。
　　为性玩好尽，积愁心绪微。始知时节驶，夏日非长辉。

卷374_41 「商州客舍」孟郊
　　商山风雪壮，游子衣裳单。四望失道路，百忧攒肺肝。
　　日短觉易老，夜长知至寒。泪流潇湘弦，调苦屈宋弹。
　　识声今所易，识意古所难。声意今讵辨，高明鉴其端。

卷374_42 「长安旅情」孟郊
　　尽说青云路，有足皆可至。我马亦四蹄，出门似无地。
　　玉京十二楼，峨峨倚青翠。下有千朱门，何门荐孤士。

卷374_43 「长安羁旅」孟郊
　　听乐别离中，声声入幽肠。晓泪滴楚瑟，夜魄绕吴乡。
　　几回羁旅情，梦觉残烛光。

卷374_44 「渭上思归」孟郊
　　独访千里信，回临千里河。家在吴楚乡，泪寄东南波。

卷374_45 「登科后」孟郊
　　昔日龌龊不足夸，今朝放荡思无涯。
　　春风得意马蹄疾，一日看尽长安花。

卷374_46 「初于洛中选」孟郊
　　尘土日易没，驱驰力无馀。青云不我与，白首方选书。
　　宦途事非远，拙者取自疏。终然恋皇邑，誓以结吾庐。
　　帝城富高门，京路绕胜居。碧水走龙蛇，蜿蜒绕庭除。
　　寻常异方客，过此亦踟蹰。

卷374_47 「乙酉岁舍弟扶侍归兴义庄居后独止舍待替人」孟郊
　　谁言旧居止，主人忽成客。僮仆强与言，相惧终脉脉。
　　出亦何所求，入亦何所索。饮食迷精粗，衣裳失宽窄。
　　回风卷闲簟，新月生空壁。士有百役身，官无一姓宅。
　　丈夫耻自饰，衰须从飒白。兰交早已谢，榆景徒相迫。
　　惟予心中镜，不语光历历。

卷374_48 「西斋养病夜怀多感因呈上从叔子云」孟郊
　　远客夜衣薄，厌眠待鸡鸣。一床空月色，四壁秋蛩声。
　　守淡遗众俗，养疴念馀生。方全君子拙，耻学小人明。
　　蚊蚋亦有时，羽毛各有成。如何骐骥迹，踡跼未能行。
　　西北有平路，运来无相轻。

　　　　　　　　　　　　　　卷三百七十五

卷375_1 「秋怀」孟郊
　　孤骨夜难卧，吟虫相唧唧。老泣无涕洟，秋露为滴沥。
　　去壮暂如翦，来衰纷似织。触绪无新心，丛悲有馀忆。
　　讵忍逐南帆，江山践往昔。
　　秋月颜色冰，老客志气单。冷露滴梦破，峭风梳骨寒。
　　席上印病文，肠中转愁盘。疑怀无所凭，虚听多无端。
　　梧桐枯峥嵘，声响如哀弹。
　　一尺月透户，仡栗如剑飞。老骨坐亦惊，病力所尚微。
　　虫苦贪剪色，鸟危巢焚辉。孀娥理故丝，孤哭抽余思。
　　浮年不可追，衰步多夕归。
　　秋至老更贫，破屋无门扉。一片月落床，四壁风入衣。
　　疏梦不复远，弱心良易归。商葩将去绿，缭绕争馀辉。
　　野步踏事少，病谋向物违。幽幽草根虫，生意与我微。
　　竹风相戛语，幽闺暗中闻。鬼神满衰听，恍惚难自分。
　　商叶堕干雨，秋衣卧单云。病骨可剸物，酸呻亦成文。
　　瘦攒如此枯，壮落随西曛。褭褭一线命，徒言系絪缊。
　　老骨惧秋月，秋月刀剑棱。纤辉不可干，冷魂坐自凝。
　　羁雌巢空镜，仙飙荡浮冰。惊步恐自翻，病大不敢凌。
　　单床寤皎皎，瘦卧心兢兢。洗河不见水，透浊为清澄。
　　诗壮昔空说，诗衰今何凭。
　　老病多异虑，朝夕非一心。商虫哭衰运，繁响不可寻。
　　秋草瘦如发，贞芳缀疏金。晚鲜讵几时，驰景还易阴。
　　弱习徒自耻，莫知欲何任。露才一见谗，潜智早已深。
　　防深不防露，此意古所箴。
　　岁暮景气干，秋风兵甲声。织织劳无衣，喓喓徒自鸣。
　　商声耸中夜，蹇支废前行。青发如秋园，一剪不复生。
　　少年如饿花，瞥见不复明。君子山岳定，小人丝毫争。
　　多争多无寿，天道戒其盈。
　　冷露多瘁索，枯风晓吹嘘。秋深月清苦，虫老声粗疏。
　　赪珠枝累累，芳金蔓舒舒。草木亦趣时，寒荣似春馀。
　　悲彼零落生，与我心何如。
　　老人朝夕异，生死每日中。坐随一啜安，卧与万景空。
　　视短不到门，听涩讵逐风。还如刻削形，免有纤悉聪。
　　浪浪谢初始，皎皎幸归终。孤隔文章友，亲密蒿莱翁。
　　岁绿闵以黄，秋节迸又穷。四时既相迫，万虑自然丛。
　　南逸浩淼际，北贫硗确中。曩怀沉遥江，衰思结秋嵩。
　　锄食难满腹，叶衣多丑躬。尘缕不自整，古吟将谁通。
　　幽竹啸鬼神，楚铁生虬龙。志士多异感，运郁由邪衷。
　　常思书破衣，至死教初童。习乐莫习声，习声多顽聋。
　　明明胸中言，愿写为高崇。
　　幽苦日日甚，老力步步微。常恐暂下床，至门不复归。
　　饥者重一食，寒者重一衣。泛广岂无涘，恣行亦有随。
　　语中失次第，身外生疮痍。桂蠹既潜朽，桂花损贞姿。
　　詈言一失香，千古闻臭词。将死始前悔，前悔不可追。
　　哀哉轻薄行，终日与驷驰。
　　流运闪欲尽，枯折皆相号。棘枝风哭酸，桐叶霜颜高。
　　老虫干铁鸣，惊兽孤玉咆。商气洗声瘦，晚阴驱景劳。
　　集耳不可遏，噎神不可逃。蹇行散馀郁，幽坐谁与曹。
　　抽壮无一线，剪怀盈千刀。清诗既名脁，金菊亦姓陶。
　　收拾昔所弃，咨嗟今比毛。幽幽岁晏言，零落不可操。
　　霜气入病骨，老人身生冰。衰毛暗相刺，冷痛不可胜。
　　鷕鷕伸至明，强强揽所凭。瘦坐形欲折，腹饥心将崩。
　　劝药左右愚，言语如见憎。耸耳噎神开，始知功用能。
　　日中视馀疮，暗隙闻绳蝇。彼嗅一何酷，此味半点凝。
　　潜毒尔无厌，馀生我堪矜。冻飞幸不远，冬令反心惩。
　　出没各有时，寒热苦相凌。仰谢调运翁，请命愿有征。
　　黄河倒上天，众水有却来。人心不及水，一直去不回。
　　一直亦有巧，不肯至蓬莱。一直不知疲，唯闻至省台。
　　忍古不失古，失古志易摧。失古剑亦折，失古琴亦哀。
　　夫子失古泪，当时落漼漼.诗老失古心，至今寒皑皑。
　　古骨无浊肉，古衣如藓苔。劝君勉忍古，忍古销尘埃。
　　詈言不见血，杀人何纷纷。声如穷家犬，吠窦何誾誾.
　　詈痛幽鬼哭，詈侵黄金贫。言词岂用多，憔悴在一闻。
　　古詈舌不死，至今书云云。今人咏古书，善恶宜自分。
　　秦火不爇舌，秦火空爇文。所以詈更生，至今横絪缊。

卷375_2 「靖安寄居」孟郊
　　寄静不寄华，爱兹嵽嵲居。渴饮浊清泉，饥食无名蔬。
　　败菜不敢火，补衣亦写书。古云俭成德，今乃实起予。
　　戆叟戆不足，贤人贤有馀。役生皆促促，心竟谁舒舒。
　　万马踏风衢，众尘随奔车。高宾尽不见，大道夜方虚。
　　卧有洞庭梦，坐无长安储。英髦空骇耳，烟火独微如。
　　厚念恐伤性，薄田忆亲锄。承世不出力，冬竹肯抽菹。
　　外物莫相诱，约心誓从初。碧芳既似水，日日咏归欤。

卷375_3 「雪」孟郊
　　忽然太行雪，昨夜飞入来。崚嶒堕庭中，严白何皑皑。
　　奴婢晓开户，四肢冻徘徊。咽言词不成，告诉情状摧。
　　官给未入门，家人尽以灰。意劝莫笑雪，笑雪贫为灾。
　　将暖此残疾，典卖争致杯。教令再举手，夸曜馀生才。
　　强起吐巧词，委曲多新裁。为尔作非夫，忍耻轰暍雷。
　　书之与君子，庶免生嫌猜。

卷375_4 「春愁」孟郊
　　春物与愁客，遇时各有违。故花辞新枝，新泪落故衣。
　　日暮两寂寞，飘然亦同归。

卷375_5 「懊恼」孟郊
　　恶诗皆得官，好诗空抱山。抱山冷殑殑，终日悲颜颜。
　　好诗更相嫉，剑戟生牙关。前贤死已久，犹在咀嚼间。
　　以我残杪身，清峭养高闲。求闲未得闲，众诮瞋bF々。

卷375_6 「游城南韩氏庄」孟郊
　　初疑潇湘水，锁在朱门中。时见水底月，动摇池上风。
　　清气润竹林，白光连虚空。浪簇霄汉羽，岸芳金碧丛。
　　何言数亩间，环泛路不穷。愿逐神仙侣，飘然汗漫通。

卷375_7 「与二三友秋宵会话清上人院」孟郊
　　何处山不幽，此中情又别。一僧敲一磬，七子吟秋月。
　　激石泉韵清，寄枝风啸咽。泠然诸境静，顿觉浮累灭。
　　扣寂兼探真，通宵讵能辍。
　　好鸟无杂栖，华堂有嘉携。琴樽互倾奏，歌赋相和谐。
　　但嘉鱼水合，莫令云雨乖。一为鹍鸡弹，再鼓壮士怀。
　　初景待谁晓，新春逐君来。愿言良友会，高驾不知回。

卷375_8 「招文士饮」孟郊
　　曹刘不免死，谁敢负年华。文士莫辞酒，诗人命属花。
　　退之如放逐，李白自矜夸。万古忽将似，一朝同叹嗟。
　　何言天道正，独使地形斜。南士愁多病，北人悲去家。
　　梅芳已流管，柳色未藏鸦。相劝罢吟雪，相从愁饮霞。
　　醒时不可过，愁海浩无涯。

卷375_9 「陪侍御叔游城南山墅」孟郊
　　夜坐拥肿亭，昼登崔巍岑。日窥万峰首，月见双泉心。
　　松气清耳目，竹氛碧衣襟。伫想琅玕字，数听枯槁吟。

卷375_10 「登华岩寺楼望终南山赠林校书兄弟」孟郊
　　地脊亚为崖，耸出冥冥中。楼根插迥云，殿翼翔危空。
　　前山胎元气，灵异生不穷。势吞万象高，秀夺五岳雄。
　　一望俗虑醒，再登仙愿崇。青莲三居士，昼景真赏同。

卷375_11 「游终南山」孟郊
　　南山塞天地，日月石上生。高峰夜留景，深谷昼未明。
　　山中人自正，路险心亦平。长风驱松柏，声拂万壑清。
　　到此悔读书，朝朝近浮名。

卷375_12 「游终南龙池寺」孟郊
　　飞鸟不到处，僧房终南巅。龙在水长碧，雨开山更鲜。
　　步出白日上，坐依清溪边。地寒松桂短，石险道路偏。
　　晚磬送归客，数声落遥天。

卷375_13 「南阳公请东樱桃亭子春宴」孟郊
　　万木皆未秀，一林先含春。此地独何力，我公布深仁。
　　霜叶日舒卷，风枝远埃尘。初英濯紫霞，飞雨流清津。
　　赏异出嚣杂，折芳积欢忻。文心兹焉重，俗尚安能珍。
　　碧玉妆粉比，飞琼秾艳均。鸳鸯七十二，花态并相新。
　　常恐遗秀志，迨兹广宴陈。芳菲争胜引，歌咏竟良辰。
　　方知戏马会，永谢登龙宾。

卷375_14 「游华山云台观」孟郊
　　华岳独灵异，草木恒新鲜。山尽五色石，水无一色泉。
　　仙酒不醉人，仙芝皆延年。夜闻明星馆，时韵女萝弦。
　　敬兹不能寐，焚柏吟道篇。

卷375_15 「喜与长文上人宿李秀才小山池亭」孟郊
　　灯尽语不尽，主人庭砌幽。柳枝星影曙，兰叶露华浮。
　　块岭笑群岫，片池轻众流。更闻清净子，逸唱颇难俦。

卷375_16 「邀花伴（自注，时在朔方）」孟郊
　　边地春不足，十里见一花。及时须遨游，日暮饶风沙。

卷375_17 「石淙（一作五淙十首）」孟郊
　　岩谷不自胜，水木幽奇多。朔风入空曲，泾流无大波。
　　迢递径难尽，参差势相罗。雪霜有时洗，尘土无由和。
　　洁冷诚未厌，晚步将如何。
　　出曲水未断，入山深更重。泠泠若仙语，皎皎多异容。
　　万响不相杂，四时皆有浓。日月互分照，云霞各生峰。
　　久迷向方理，逮兹耸前踪。
　　荒策每恣远，戆步难自回。已抱苔藓疾，尚凌潺湲隈。
　　驿骥苦衔勒，笼禽恨摧颓。实力苟未足，浮夸信悠哉。
　　顾惟非时用，静言还自咍。
　　朔水刀剑利，秋石琼瑶鲜。鱼龙气不腥，潭洞状更妍。
　　磴雪入呀谷，掬星洒遥天。声忙不及韵，势疾多断涟。
　　输去虽有恨，躁气一何颠。蜿蜒相缠掣，荦确亦回旋。
　　黑草濯铁发，白苔浮冰钱。具生此云遥，非德不可甄。
　　何况被犀士，制之空以权。始知静刚猛，文教从来先。
　　空谷耸视听，幽湍泽心灵。疾流脱鳞甲，叠岸冲风霆。
　　丹巘堕环景，霁波灼虚形。淙淙豗厚轴，棱棱攒高冥。
　　弱栈跨旋碧，危梯倚凝青。飘飘鹤骨仙，飞动鳌背庭。
　　常闻夸大言，下顾皆细萍。
　　百尺明镜流，千曲寒星飞。为君洗故物，有色如新衣。
　　不饮泥土污，但饮雪霜饥。石棱玉纤纤，草色琼霏霏。
　　谷磑有馀力，溪舂亦多机。从来一智萌，能使众利归。
　　因之山水中，喧然论是非。
　　入深得奇趣，升险为良跻。搜胜有闻见，逃俗无踪蹊。
　　穴流恣回转，窍景忘东西。戆兽鲜猜惧，罗人巧罝罤.
　　幽驰异处所，忍虑多端倪。虚获我何饱，实归彼非迷。
　　斯文浪云洁，此旨谁得齐。
　　屑珠泻潺湲，裂玉何威瑰。若调千瑟弦，未果一曲谐。
　　古骇毛发栗，险惊视听乖。二老皆劲骨，风趋缘欹崖。
　　地远有馀美，我游采弃怀。乘时幸勤鉴，前恨多幽霾。
　　弱力谢刚健，蹇策贵安排。始知随事静，何必当夕斋。
　　昔浮南渡飙，今攀朔山景。物色多瘦削，吟笑还孤永。
　　日月冻有棱，雪霜空无影。玉喷不生冰，瑶涡旋成井。
　　潜角时耸光，隐鳞乍漂冏。再吟获新胜，返步失前省。
　　惬怀虽已多，惕虑未能整。颓阳落何处，升魄衔疏岭。
　　圣朝搜岩谷，此地多遗玩。怠惰成远游，顽疏恣灵观。
　　劲飙刷幽视，怒水慑馀懦。曾是结芳诚，远兹勉流倦。
　　冰条耸危虑，霜翠莹遐眄。物诱信多端，荒寻谅难遍。
　　去矣朔之隅，翛然楚之甸。

卷375_18 「游韦七洞庭别业」孟郊
　　洞庭如潇湘，叠翠荡浮碧。松桂无赤日，风物饶清激。
　　逍遥展幽韵，参差逗良觌。道胜不知疲，冥搜自无斁。
　　旷然青霞抱，永矣白云适。崆峒非凡乡，蓬瀛在仙籍。
　　无言从远尚，还思君子识。波涛漱古岸，铿锵辨奇石。
　　灵响非外求，殊音自中积。人皆走烦浊，君能致虚寂。
　　何以祛扰扰，叩调清淅淅。既惧豪华损，誓从诗书益。
　　一举独往姿，再摇飞遁迹。山深有变异，意惬无惊惕。
　　采翠夺日月，照耀迷昼夕。松斋何用扫，萝院自然涤。
　　业峻谢烦芜，文高追古昔。暂遥朱门恋，终立青史绩。
　　物表易淹留，人间重离析。难随洞庭酌，且醉横塘席。

卷375_19 「越中山水」孟郊
　　日觉耳目胜，我来山水州。蓬瀛若仿佛，田野如泛浮。
　　碧嶂几千绕，清泉万馀流。莫穷合沓步，孰尽派别游。
　　越水净难污，越天阴易收。气鲜无隐物，目视远更周。
　　举俗媚葱蒨，连冬撷芳柔。菱湖有馀翠，茗圃无荒畴。
　　赏异忽已远，探奇诚淹留。永言终南色，去矣销人忧。

卷375_20 「春集越州皇甫秀才山亭」孟郊
　　嘉宾在何处，置亭春山巅。顾余寂寞者，谬厕芳菲筵。
　　视听日澄澈，声光坐连绵。晴湖泻峰嶂，翠浪多萍藓。
　　何以逞高志，为君吟秋天。

卷375_21 「和皇甫判官游琅琊溪」孟郊
　　山中琉璃境，物外琅琊溪。房廊逐岩壑，道路随高低。
　　碧濑漱白石，翠烟含青蜺.客来暂游践，意欲忘簪珪。
　　树杪灯火夕，云端钟梵齐。时同虽可仰，迹异难相携。
　　唯当清宵梦，仿佛愿攀跻。

　　　　　　　　　　　　　　卷三百七十六

卷376_1 「汝州南潭陪陆中丞公宴」孟郊
　　一雨百泉涨，南潭夜来深。分明碧沙底，写出青天心。
　　远客洞庭至，因兹涤烦襟。既登飞云舫，愿奏清风琴。
　　高岸立旗戟，潜蛟失浮沉。威棱护斯浸，魍魉逃所侵。
　　山态变初霁，水声流新音。耳目极眺听，潺湲与嶔岑。
　　谁言柳太守，空有白蘋吟。

卷376_2 「汝州陆中丞席喜张从事至同赋十韵」孟郊
　　汝水无浊波，汝山饶奇石。大贤为此郡，佳士来如积。
　　有客乘白驹，奉义惬所适。清风荡华馆，雅瑟泛瑶席。
　　芳醑静无喧，金尊光有涤。纵情孰虑损，听论自招益。
　　愿折若木枝，却彼曜灵夕。贵贱一相接，忧悰忽转易。
　　会合勿言轻，别离古来惜。请君驻征车，良遇难再觌。

卷376_3 「夜集汝州郡斋听陆僧辩弹琴」孟郊
　　康乐宠词客，清宵意无穷。征文北山外，借月南楼中。
　　千里愁并尽，一樽欢暂同。胡为戛楚琴，淅沥起寒风。

卷376_4 「同年春燕」孟郊
　　少年三十士，嘉会良在兹。高歌摇春风，醉舞摧花枝。
　　意荡晼晚景，喜凝芳菲时。马迹攒騕褭，乐声韵参差。
　　视听改旧趣，物象含新姿。红雨花上滴，绿烟柳际垂。
　　淹中讲精义，南皮献清词。前贤与今人，千载为一期。
　　明鉴有皎洁，澄玉无磷缁。永与沙泥别，各整云汉仪。
　　盛气自中积，英名日四驰。塞鸿绝俦匹，海月难等夷。
　　郁抑忽已尽，亲朋乐无涯。幽蘅发空曲，芳杜绵所思。
　　浮迹自聚散，壮心谁别离。愿保金石志，无令有夺移。

卷376_5 「罗氏花下奉招陈侍御」孟郊
　　眼在枝上春，落地成埃尘。不是风流者，谁为攀折人。
　　宁辞波浪阔，莫道往来频。拾紫岂宜晚，掇芳须及晨。
　　劳收贾生泪，强起屈平身。花下本无俗，酒中别有神。
　　游蜂不饮故，戏蝶亦争新。万物尽如此，过时非所珍。

卷376_6 「游石龙涡（四壁千仞，散泉如雨）」孟郊
　　石龙不见形，石雨如散星。山下晴皎皎，山中阴泠泠。
　　水飞林木杪，珠缀莓苔屏。畜异物皆别，当晨景欲暝。
　　泉芳春气碧，松月寒色青。险力此独壮，猛兽亦不停。
　　日暮且回去，浮心恨未宁。

卷376_7 「浮石亭」孟郊
　　曾是风雨力，崔巍漂来时。落星夜皎洁，近榜朝逶迤。
　　翠潋递明灭，清潈泻欹危。况逢蓬岛仙，会合良在兹。

卷376_8 「看花」孟郊
　　家家有芍药，不妨至温柔。温柔一同女，红笑笑不休。
　　月娥双双下，楚艳枝枝浮。洞里逢仙人，绰约青宵游。
　　芍药谁为婿，人人不敢来。唯应待诗老，日日殷勤开。
　　玉立无气力，春凝且裴徊。将何谢青春，痛饮一百杯。
　　芍药吹欲尽，无奈晓风何。馀花欲谁待，唯待谏郎过。
　　谏郎不事俗，黄金买高歌。高歌夜更清，花意晚更多。
　　饮之不见底，醉倒深红波。红波荡谏心，谏心终无它。
　　独游终难醉，挈榼徒经过。问花不解语，劝得酒无多。
　　三年此村落，春色入心悲。料得一孀妇，经时独泪垂。

卷376_9 「济源春」孟郊
　　太行横偃脊，百里芳崔巍。济滨花异颜，枋口云如裁。
　　新画彩色湿，上界光影来。深红缕草木，浅碧珩溯洄。
　　千家门前饮，一道传禊杯。玉鳞吞金钩，仙璇琉璃开。
　　朴童茂言语，善俗无惊猜。狂吹寝恒宴，晓清梦先回。
　　治生鲜惰夫，积学多深材。再游讵癫戆，一洗惊尘埃。

卷376_10 「济源寒食」孟郊
　　风巢袅袅春鸦鸦，无子老人仰面嗟。
　　柳弓苇箭觑不见，高红远绿劳相遮。
　　女婵童子黄短短，耳中闻人惜春晚。
　　逃蜂匿蝶踏地来，抛却斋糜一瓷碗。
　　一日踏春一百回，朝朝没脚走芳埃。
　　饥童饿马扫花喂，向晚饮溪三两杯。
　　莓苔井上空相忆，辘轳索断无消息。
　　酒人皆倚春发绿，病叟独藏秋发白。
　　长安落花飞上天，南风引至三殿前。
　　可怜春物亦朝谒，唯我孤吟渭水边。
　　枋口花间掣手归，嵩阳为我留红晖。
　　可怜踯躅千万尺，柱地柱天疑欲飞。
　　蜜蜂为主各磨牙，咬尽村中万木花。
　　君家瓮瓮今应满，五色冬笼甚可夸。

卷376_11 「游枋口」孟郊
　　一步复一步，出行千里幽。为取山水意，故作寂寞游。
　　太行青巅高，枋口碧照浮。明明无底镜，泛泛忘机鸥。
　　老逸不自限，病狂不可周。恣闲饶淡薄，怠玩多淹留。
　　芳物竞晼晚，绿梢挂新柔。和友莺相绕，言语亦以稠。
　　始知万类然，静躁难相求。
　　耸我残病骨，健如一仙人。镜中照千里，镜浪洞百神。
　　此神日月华，不作寻常春。三十夜皆明，四时昼恒新。
　　鸟声尽依依，兽心亦忻忻。澄幽出所怪，闪异坐微絪.
　　可来复可来，此地灵相亲。

卷376_12 「与王二十一员外涯游枋口柳溪」孟郊
　　万株古柳根，拏此磷磷溪。野榜多屈曲，仙浔无端倪。
　　春桃散红烟，寒竹含晚凄。晓听忽以异，芳树安能齐。
　　共疑落镜中，坐泛红景低。水意酒易醒，浪情事非迷。
　　小儒峭章句，大贤嘉提携。潜窦韵灵瑟，翠崖鸣玉珪。
　　主人稷卨翁，德茂芝朮畦。凿出幽隐端，气象皆升跻。
　　曾是清乐抱，逮兹几省溪。宴位席兰草，滥觞惊凫鹥.
　　灵味荐鲂瓣，金花屑橙齑。江调摆衰俗，洛风远尘泥。
　　徒言奏狂狷，讵敢忘筌蹄。

卷376_13 「与王二十一员外涯游昭成寺」孟郊
　　洛友寂寂约，省骑霏霏尘。游僧步晚磬，话茗含芳春。
　　瑶策冰入手，粉壁画莹神。赪廓芙蓉霁，碧殿琉璃匀。
　　玄讲岛岳尽，渊咏文字新。屡笑寒竹宴，况接青云宾。
　　顾惭馀眷下，衰瘵婴残身。

卷376_14 「嵩少」孟郊
　　沙弥舞袈裟，走向踯躅飞。闲步亦惺惺，芳援相依依。
　　噎塞春咽喉，蜂蝶事光辉。群嬉且已晚，孤引将何归。
　　流艳去不息，朝英亦疏微。

卷376_15 「旅次洛城东水亭」孟郊
　　水竹色相洗，碧花动轩楹。自然逍遥风，荡涤浮竞情。
　　霜落叶声燥，景寒人语清。我来招隐亭，衣上尘暂轻。

卷376_16 「洛桥晚望」孟郊
　　天津桥下冰初结，洛阳陌上人行绝。
　　榆柳萧疏楼阁闲，月明直见嵩山雪。

卷376_17 「北郭贫居」孟郊
　　进乏广莫力，退为蒙笼居。三年失意归，四向相识疏。
　　地僻草木壮，荒条扶我庐。夜贫灯烛绝，明月照吾书。
　　欲识贞静操，秋蝉饮清虚。

卷376_18 「题陆鸿渐上饶新开山舍」孟郊
　　惊彼武陵状，移归此岩边。开亭拟贮云，凿石先得泉。
　　啸竹引清吹，吟花成新篇。乃知高洁情，摆落区中缘。

卷376_19 「题韦承总吴王故城下幽居（韦生，相门子孙）」孟郊
　　才饱身自贵，巷荒门岂贫。韦生堪继相，孟子愿依邻。
　　夜思琴语切，昼情茶味新。霜枝留过鹊，风竹扫蒙尘。
　　郢唱一声发，吴花千片春。对君何所得，归去觉情真。

卷376_20 「苏州昆山惠聚寺僧房」孟郊
　　昨日到上方，片云挂石床。锡杖莓苔青，袈裟松柏香。
　　晴磬无短韵，古灯含永光。有时乞鹤归，还访逍遥场。

卷376_21 「题从叔述灵岩山壁」孟郊
　　换却世上心，独起山中情。露衣凉且鲜，云策高复轻。
　　喜见夏日来，变为松景清。每将逍遥听，不厌飕飗声。
　　远念尘末宗，未疏俗间名。桂枝妄举手，萍路空劳生。
　　仰谢开净弦，相招时一鸣。

卷376_22 「题林校书花严寺书窗」孟郊
　　隐咏不夸俗，问禅徒净居。翻将白云字，寄向青莲书。
　　拟古投松坐，就明开纸疏。昭昭南山景，独与心相如。

卷376_23 「蓝溪元居士草堂」孟郊
　　市井不容义，义归山谷中。夫君宅松桂，招我栖蒙笼。
　　人朴情虑肃，境闲视听空。清溪宛转水，修竹徘徊风。
　　木倦采樵子，土劳稼穑翁。读书业虽异，敦本志亦同。
　　蓝岸青漠漠，蓝峰碧崇崇。日昏各命酒，寒蛩鸣蕙丛。

卷376_24 「新卜清罗幽居奉献陆大夫」孟郊
　　黔娄住何处，仁邑无馁寒。岂悟旧羁旅，变为新闲安。
　　二倾有馀食，三农行可观。笼禽得高巢，辙鲋还层澜。
　　翳翳桑柘墟，纷纷田里欢。兵戈忽消散，耦耕非艰难。
　　嘉木偶良酌，芳阴庇清弹。力农唯一事，趣世徒万端。
　　静觉本相厚，动为末所残。此外有馀暇，锄荒出幽兰。

卷376_25 「题韦少保静恭宅藏书洞」孟郊
　　高意合天制，自然状无穷。仙华凝四时，玉藓生数峰。
　　书秘漆文字，匣藏金蛟龙。闲为气候肃，开作云雨浓。
　　洞隐谅非久，岩梦诚必通。将缀文士集，贯就真珠丛。

卷376_26 「生生亭」孟郊
　　滩闹不妨语，跨溪仍置亭。置亭嵽嵲头，开窗纳遥青。
　　遥青新画出，三十六扇屏。褭褭立平地，棱棱浮高冥。
　　一日数开扉，仙闪目不停。徒夸远方岫，曷若中峰灵。
　　拔意千馀丈，浩言永堪铭。浩言无愧同，愧同忍丑醒。
　　致之未有力，力在君子听。

卷376_27 「寒溪」孟郊
　　霜洗水色尽，寒溪见纤鳞。幸临虚空镜，照此残悴身。
　　潜滑不自隐，露底莹更新。豁如君子怀，曾是危陷人。
　　始明浅俗心，夜结朝已津。净漱一掬碧，远消千虑尘。
　　始知泥步泉，莫与山源邻。
　　洛阳岸边道，孟氏庄前溪。舟行素冰折，声作青瑶嘶。
　　绿水结绿玉，白波生白珪。明明宝镜中，物物天照齐。
　　仄步下危曲，攀枯闻孀啼。霜芬稍消歇，凝景微茫齐。
　　痴坐直视听，戆行失踪蹊。岸童劚棘劳，语言多悲凄。
　　晓饮一杯酒，踏雪过清溪。波澜冻为刀，剸割凫与鹥.
　　宿羽皆翦弃，血声沉沙泥。独立欲何语，默念心酸嘶。
　　冻血莫作春，作春生不齐。冻血莫作花，作花发孀啼。
　　幽幽棘针村，冻死难耕犁。
　　篙工磓玉星，一路随迸萤。朔冻哀彻底，獠馋咏潜鯹.
　　冰齿相磨啮，风音酸铎铃。清悲不可逃，洗出纤悉听。
　　碧潋卷已尽，彩缕飞飘零。下蹑滑不定，上栖折难停。
　　哮嘐呷喢冤，仰诉何时宁。
　　一曲一直水，白龙何鳞鳞。冻飙杂碎号，齑音坑谷辛。
　　柧椾吃无力，飞走更相仁。猛弓一折弦，馀喘争来宾。
　　大严此之立，小杀不复陈。皎皎何皎皎，氤氲复氤氲。
　　瑞晴刷日月，高碧开星辰。独立两脚雪，孤吟千虑新。
　　天欃徒昭昭，箕舌虚龂龂。尧圣不听汝，孔微亦有臣。
　　谏书竟成章，古义终难陈。
　　因冻死得食，杀风仍不休。以兵为仁义，仁义生刀头。
　　刀头仁义腥，君子不可求。波澜抽剑冰，相劈如仇雠。
　　尖雪入鱼心，鱼心明愀愀。怳如罔两说，似诉割切由。
　　谁使异方气，入此中土流。翦尽一月春，闭为百谷幽。
　　仰怀新霁光，下照疑忧愁。
　　溪老哭甚寒，涕泗冰珊珊。飞死走死形，雪裂纷心肝。
　　剑刃冻不割，弓弦强难弹。常闻君子武，不食天杀残。
　　劚玉掩骼胔，吊琼哀阑干。
　　溪风摆馀冻，溪景衔明春。玉消花滴滴，虬解光鳞鳞。
　　悬步下清曲，消期濯芳津。千里冰裂处，一勺暖亦仁。
　　凝精互相洗，漪涟竞将新。忽如剑疮尽，初起百战身。

卷376_28 「立德新居」孟郊
　　立德何亭亭，西南耸高隅。阳崖泄春意，井圃留冬芜。
　　胜引即纡道，幽行岂通衢。碧峰远相揖，清思谁言孤。
　　寺秩虽贵家，浊醪良可哺。
　　耸城架霄汉，洁宅涵絪缊。开门洛北岸，时锁嵩阳云。
　　夜高星辰大，昼长天地分。厚韵属疏语，薄名谢嚣闻。
　　兹焉有殊隔，永矣难及群。
　　宾秩已觉厚，私储常恐多。清贫聊自尔，素责将如何。
　　俭教先勉力，修襟无馀佗。良栖一枝木，灵巢片叶荷。
　　仰笑鹍鹏辈，委身拂天波。
　　疏门不掩水，洛色寒更高。晓碧流视听，夕清濯衣袍。
　　为於仁义得，未觉登陟劳。远岸雪难莫，劲枝风易号。
　　霜禽各啸侣，吾亦爱吾曹。
　　崎岖有悬步，委曲饶荒寻。远树足良木，疏巢无争禽。
　　素魄衔夕岸，绿水生晓浔。空旷伊洛视，仿佛潇湘心。
　　何必尚远异，忧劳满行襟。
　　悬途多仄足，崎圃无修畦。芳兰与宿艾，手撷心不迷。
　　品子懒读书，辕驹难服犁。虚食日相投，夸肠讵能低。
　　耻从新学游，愿将古农齐。
　　都城多耸秀，爱此高县居。伊雒绕街巷，鸳鸯飞阎闾。
　　翠景何的砾，霜飔飘空虚。突出万家表，独治二亩蔬。
　　一旬一手版，十日九手锄。
　　手锄手自勖，激劝亦已饶。畏彼梨栗儿，空资玩弄骄。
　　夜景卧难尽，昼光坐易消。治旧得新义，耕荒生嘉苗。
　　锄治苟惬适，心形俱逍遥。
　　玉蹄裂鸣水，金绶忽照门。拂拭贫士席，拜候丞相辕。
　　德疏未为高，礼至方觉尊。岂唯耀兹日，可以荣远孙。
　　如何一阳朝，独荷众瑞繁。
　　东南富水木，寂寥蔽光辉。此地足文字，及时隘骖騑.
　　仄雪踏为平，涩行变如飞。令畦生气色，嘉绿新霏微。
　　天意资厚养，贤人肯相违。

　　　　　　　　　　　　　　卷三百七十七

卷377_1 「西上经灵宝观（观即尹真人旧宅）」孟郊
　　道士无白发，语音灵泉清。青松多寿色，白石恒夜明。
　　放步霁霞起，振衣华风生。真文秘中顶，宝气浮四楹。
　　一片古关路，万里今人行。上仙不可见，驱策徒西征。

卷377_2 「泛黄河」孟郊
　　谁开昆仑源，流出混沌河。积雨飞作风，惊龙喷为波。
　　湘瑟飕飗弦，越宾呜咽歌。有恨不可洗，虚此来经过。

卷377_3 「往河阳宿峡陵，寄李侍御」孟郊
　　暮天寒风悲屑屑，啼鸟绕树泉水噎。行路解鞍投古陵，
　　苍苍隔山见微月。鸮鸣犬吠霜烟昏，开囊拂巾对盘飧。
　　人生穷达感知己，明日投君申片言。

卷377_4 「鸦路溪行，呈陆中丞」孟郊
　　鸦路不可越，三十六渡溪。有物饮碧水，高林挂青蜺.
　　历览道更险，驱使迹频暌。视听易常主，心魂互相迷。
　　浪石忽摇动，沙堤信难跻。危峰紫霄外，古木浮云齐。
　　出阻望汝郡，大贤多招携。疲马恋旧秣，羁禽思故栖。
　　应怜泣楚玉，弃置如尘泥。

卷377_5 「独宿岘首忆长安故人」孟郊
　　月迥无隐物，况复大江秋。江城与沙村，人语风飕飗.
　　岘亭当此时，故人不同游。故人在长安，亦可将梦求。

卷377_6 「自商行谒复州卢使君虔」孟郊
　　一身绕千山，远作行路人。未遂东吴归，暂出西京尘。
　　仲宣荆州客，今余竟陵宾。往迹虽不同，托意皆有因。
　　商岭莓苔滑，石坂上下频。江汉沙泥洁，永日光景新。
　　独泪起残夜，孤吟望初晨。驱驰竟何事，章句依深仁。

卷377_7 「梦泽中行」孟郊
　　楚山争蔽亏，日月无全辉。楚路饶回惑，旅人有迷归。
　　骐骥思北首，鹧鸪愿南飞。我怀京洛游，未厌风尘衣。

卷377_8 「京山行」孟郊
　　众虻聚病马，流血不得行。后路起夜色，前山闻虎声。
　　此时游子心，百尺风中旌。

卷377_9 「旅次湘沅有怀灵均」孟郊
　　分拙多感激，久游遵长途。经过湘水源，怀古方踟蹰。
　　旧称楚灵均，此处殒忠躯。侧聆故老言，遂得旌贤愚。
　　名参君子场，行为小人儒。骚文衒贞亮，体物情崎岖。
　　三黜有愠色，即非贤哲模。五十爵高秩，谬膺从大夫。
　　胸襟积忧愁，容鬓复凋枯。死为不吊鬼，生作猜谤徒。
　　吟泽洁其身，忠节宁见输。怀沙灭其性，孝行焉能俱。
　　且闻善称君，一何善自殊。且闻过称己，一何过不渝。
　　悠哉风土人，角黍投川隅。相传历千祀，哀悼延八区。
　　如今圣明朝，养育无羁孤。君臣逸雍熙，德化盈纷敷。
　　巾车徇前侣，白日犹昆吾。寄君臣子心，戒此真良图。

卷377_10 「过彭泽」孟郊
　　扬帆过彭泽，舟人讶叹息。不见种柳人，霜风空寂历。

卷377_11 「过分水岭（一作东岭）」孟郊
　　山壮马力短，马行石齿中。十步九举辔，回环失西东。
　　溪水变为雨，悬崖阴濛濛。客衣飘飖秋，葛花零落风。
　　白日舍我没，征途忽然穷。

卷377_12 「分水岭别夜示从弟寂（一作示于孟叔）」孟郊
　　南中少平地，山水重叠生。别泉万馀曲，迷舟独难行。
　　四际乱峰合，一眺千虑并。潺湲冬夏冷，光彩昼夜明。
　　赏心难久胜，离肠忽自惊。古木摇霁色，高风动秋声。
　　饮尔一樽酒，慰我百忧轻。嘉期何处定，此晨堪寄情。

卷377_13 「连州吟」孟郊
　　春风朝夕起，吹绿日日深。试为连州吟，泪下不可禁。
　　连山何连连，连天碧岑岑。哀猿哭花死，子规裂客心。
　　兰芷结新佩，潇湘遗旧音。怨声能翦弦，坐抚零落琴。
　　羽翼不自有，相追力难任。唯凭方寸灵，独夜万里寻。
　　方寻魂飘飖，南梦山岖嶔。仿佛惊魍魉，悉窣闻枫林。
　　正直被放者，鬼魅无所侵。贤人多安排，俗士多虚钦。
　　孤怀吐明月，众毁铄黄金。愿君保玄曜，壮志无自沉。
　　朝亦连州吟，暮亦连州吟。连州果有信，一纸万里心。
　　开缄白云断，明月堕衣襟。南风嘶舜琯，苦竹动猿音。
　　万里愁一色，潇湘雨淫淫。两剑忽相触，双蛟恣浮沉。
　　斗水正回斡，倒流安可禁。空愁江海信，惊浪隔相寻。

卷377_14 「旅行」孟郊
　　楚水结冰薄，楚云为雨微。野梅参差发，旅榜逍遥归。

卷377_15 「上河阳李大夫」孟郊
　　上将秉神略，至兵无猛威。三军当严冬，一抚胜重衣。
　　霜剑夺众景，夜星失长辉。苍鹰独立时，恶鸟不敢飞。
　　武牢锁天关，河桥纽地机。大将奚以安，守此称者稀。
　　贫士少颜色，贵门多轻肥。试登山岳高，方见草木微。
　　山岳恩既广，草木心皆归。

卷377_16 「投赠张端公（一作赠裴枢端公）」孟郊
　　君子量不极，胸吞百川流。嫉邪霜气直，问俗春辞柔。
　　日户昼辉静，月杯夜景幽。咏惊芙蓉发，笑激风飚秋。
　　鸾步独无侣，鹤音仍寡俦。幸沾分寸顾，散此千万忧。

卷377_17 「赠苏州韦郎中使君」孟郊
　　谢客吟一声，霜落群听清。文含元气柔，鼓动万物轻。
　　嘉木依性植，曲枝亦不生。尘埃徐庾词，金玉曹刘名。
　　章句作雅正，江山益鲜明。萍蘋一浪草，菰蒲片池荣。
　　曾是康乐咏，如今搴其英。顾惟菲薄质，亦愿将此并。

卷377_18 「上张徐州」孟郊
　　为水不入海，安得浮天波。为木不在山，安得横日柯。
　　再来君子傍，始觉精义多。大德唯一施，众情自偏颇。
　　至乐无宫徵，至声遗讴歌。愿鼓空桑弦，永使万物和。
　　顾己诚拙讷，干名已蹉跎。献词惟在口，所欲无馀佗。
　　乍作支泉石，乍作翳松萝。一不改方圆，破质为琢磨。
　　贱子本如此，大贤心若何。岂是无异途，异途难经过。

卷377_19 「上包祭酒」孟郊
　　岳岳冠盖彦，英英文字雄。琼音独听时，尘韵固不同。
　　春云生纸上，秋涛起胸中。时吟五君咏，再举七子风。
　　何幸松桂侣，见知勤苦功。愿将黄鹤翅，一借飞云空。

卷377_20 「赠别崔纯亮」孟郊
　　食荠肠亦苦，强歌声无欢。出门即有碍，谁谓天地宽。
　　有碍非遐方，长安大道傍。小人智虑险，平地生太行。
　　镜破不改光，兰死不改香。始知君子心，交久道益彰。
　　君心与我怀，离别俱回遑。譬如浸蘖泉，流苦已日长。
　　忍泣目易衰，忍忧形易伤。项籍岂不壮，贾生岂不良。
　　当其失意时，涕泗各沾裳。古人劝加餐，此餐难自强。
　　一饭九祝噎，一嗟十断肠。况是儿女怨，怨气凌彼苍。
　　彼苍若有知，白日下清霜。今朝始惊叹，碧落空茫茫。

卷377_21 「赠文应上人（一作赠高僧）」孟郊
　　栖迟青山巅，高静身所便。不践有命草，但饮无声泉。
　　斋性空转寂，学情深更专。经文开贝叶，衣制垂秋莲。
　　厌此俗人群，暂来还却旋。

卷377_22 「严河南」孟郊
　　赤令风骨峭，语言清霜寒。不必用雄威，见者毛发攒。
　　我有赤令心，未得赤令官。终朝衡门下，忍志将筑弹。
　　君从西省郎，正有东洛观。洛民萧条久，威恩悯抚难。
　　苦竹声啸雪，夜斋闻千竿。诗人偶寄耳，听苦心多端。
　　多端落杯酒，酒中方得欢。隐士多饮酒，此言信难刊。
　　取次令坊沽，举止务在宽。何必红烛娇，始言清宴阑。
　　丈夫莫矜庄，矜庄不中看。

卷377_23 「赠李观（观初登第）」孟郊
　　谁言形影亲，灯灭影去身。谁言鱼水欢，水竭鱼枯鳞。
　　昔为同恨客，今为独笑人。舍予在泥辙，飘迹上云津。
　　卧木易成蠹，弃花难再春。何言对芳景，愁望极萧晨。
　　埋剑谁识气，匣弦日生尘。愿君语高风，为余问苍旻.

卷377_24 「吴安西馆赠从弟楚客」孟郊
　　蒙笼杨柳馆，中有南风生。风生今为谁，湘客多远情。
　　孤枕楚水梦，独帆楚江程。觉来残恨深，尚与归路并。
　　玉匣五弦在，请君时一鸣。

卷377_25 「赠章仇将军」孟郊
　　将军不夸剑，才气为英雄。五岳拽力内，百川倾意中。
　　本立谁敢拔，飞文自难穷。前时天地翻，已有扶正功。

卷377_26 「赠道月上人」孟郊
　　僧貌净无点，僧衣宁缀华。寻常昼日行，不使身影斜。
　　饭术煮松柏，坐山敷云霞。欲知禅隐高，缉薜为袈裟。

卷377_27 「抒情因上郎中二十二叔监察十五叔兼呈李益端公柳缜评事」孟郊
　　方凭指下弦，写出心中言。寸草贱子命，高山主人恩。
　　游边风沙意，梦楚波涛魂。一日引别袂，九回沾泪痕。
　　自悲何以然，在礼阙晨昏。名利时转甚，是非宵亦喧。
　　浮情少定主，百虑随世翻。举此胸臆恨，幸从贤哲论。
　　明明三飞鸾，照物如朝暾。

卷377_28 「赠城郭道士」孟郊
　　望里失却山，听中遗却泉。松枝休策云，药囊翻贮钱。
　　曾依青桂邻，学得白雪弦。别来意未回，世上为隐仙。

卷377_29 「桐庐山中赠李明府」孟郊
　　静境无浊氛，清雨零碧云。千山不隐响，一叶动亦闻。
　　即此佳志士，精微谁相群。欲识楚章句，袖中兰茝薰。

卷377_30 「献汉南樊尚书」孟郊
　　天下昔崩乱，大君识贤臣。众木尽摇落，始见竹色真。
　　兵势走山岳，阳光潜埃尘。心开玄女符，面缚清波人。
　　异俗既从化，浇风亦归淳。自公理斯郡，寒谷皆变春。
　　旗影卷赤电，剑锋匣青鳞。如何嵩高气，作镇楚水滨。
　　云镜忽开霁，孤光射无垠。乃知寻常鉴，照影不照神。

卷377_31 「赠转运陆中丞」孟郊
　　掌运职既大，摧邪名更雄。鹏飞簸曲云，鹗怒生直风。
　　投彼霜雪令，翦除荆棘丛。楚仓倾向西，吴米发自东。
　　帆影咽河口，车声聋关中。尧知才策高，人喜道路通。
　　皆经内史力，继得酂侯功。莱子真为少，相如未免穷。
　　衣花野菡萏，书叶山梧桐。不是宗匠心，谁怜久栖蓬。

卷377_32 「赠万年陆郎中」孟郊
　　天子忧剧县，寄深华省郎。纷纷风响珮，蛰蛰剑开霜。
　　旧事笑堆案，新声唯雅章。谁言百里才，终作横天梁。
　　江鸿耻承眷，云津未能翔。徘徊尘俗中，短毳无辉光。

卷377_33 「擢第后东归书怀，献座主吕侍御」孟郊
　　昔岁辞亲泪，今为恋主泣。去住情难并，别离景易戢。
　　夭矫大空鳞，曾为小泉蛰。幽意独沉时，震雷忽相及。
　　神行既不宰，直致非所执。至运本遗功，轻生各自立。
　　大君思此化，良佐自然集。宝镜无私光，时文有新习。
　　慈亲诫志就，贱子归情急。擢第谢灵台，牵衣出皇邑。
　　行襟海日曙，逸抱江风入。蒹葭得波浪，芙蓉红岸湿。
　　云寺势动摇，山钟韵嘘吸。旧游期再践，悬水得重挹。
　　松萝虽可居，青紫终当拾。

卷377_34 「古意赠梁肃补阙」孟郊
　　曲木忌日影，谗人畏贤明。自然照烛间，不受邪佞轻。
　　不有百炼火，孰知寸金精。金铅正同炉，愿分精与粗。

卷377_35 「赠黔府王中丞楚」孟郊
　　旧说天下山，半在黔中青。又闻天下泉，半落黔中鸣。
　　山水千万绕，中有君子行。儒风一以扇，污俗心皆平。
　　我愿中国春，化从异方生。昔为阴草毒，今为阳华英。
　　嘉实缀绿蔓，凉湍泻清声。逍遥物景胜，视听空旷并。
　　困骥犹在辕，沉珠尚隐精。路遐莫及眄，泥污日已盈。
　　岁晏将何从，落叶甘自轻。

卷377_36 「上达奚舍人」孟郊
　　北山少日月，草木苦风霜。贫士在重坎，食梅有酸肠。
　　万俗皆走圆，一身犹学方。常恐众毁至，春叶成秋黄。
　　大贤秉高鉴，公烛无私光。暗室晓未及，幽行涕空行。

卷377_37 「赠主人」孟郊
　　斗水泻大海，不如泻枯池。分明贤达交，岂顾豪华儿。
　　海有不足流，豪有不足资。枯鳞易为水，贫士易为施。
　　幸睹君子席，会将幽贱期。侧闻清风议，饫如黄金卮。
　　此道与日月，同光无尽时。

卷377_38 「赠建业契公」孟郊
　　师住青山寺，清华常绕身。虽然到城郭，衣上不栖尘。

卷377_39 「献襄阳于大夫」孟郊
　　襄阳青山郭，汉江白铜堤。谢公领兹郡，山水无尘泥。
　　铁马万霜雪，绛旗千虹霓。风漪参差泛，石板重叠跻。
　　旧泪不复堕，新欢居然齐。还耕竟原野，归老相扶携。
　　物色增暧暧，寒芳更萋萋。渊清有遐略，高躅无近蹊。
　　即此富苍翠，自然引翔栖。曩游常抱忆，夙好今尚暌。
　　愿言从逸辔，暇日凌清溪。

卷377_40 「赠郑夫子鲂」孟郊
　　天地入胸臆，吁嗟生风雷。文章得其微，物象由我裁。
　　宋玉逞大句，李白飞狂才。苟非圣贤心，孰与造化该。
　　勉矣郑夫子，骊珠今始胎。

卷377_41 「大隐坊。崔从事郧以直隳职」孟郊
　　古人留清风，千载遥赠君。破松见贞心，裂竹见直文。
　　残月色不改，高贤德常新。家怀诗书富，宅抱草木贫。
　　安得一蹄泉，来化千尺鳞。含意永不语，钓璜幽水滨。

卷377_42 「大隐坊。章仇将军良弃功守贫（一作赠章仇兵马使）」孟郊
　　饮君江海心，讵能辨浅深。挹君山岳德，谁能齐嶔岑。
　　东海精为月，西岳气凝金。进则万景昼，退则群物阴。
　　我欲荐此言，天门峻沉沉。风飚亦感激，为我飕飗吟。

卷377_43 「大隐坊。赵记室俶在职无事」孟郊
　　卑静身后老，高动物先摧。方圆水任器，刚劲木成灰。
　　大道母群物，达人腹众才。时吟尧舜篇，心向无为开。
　　彼隐山万曲，我隐酒一杯。公庭何所有，日日清风来。

卷377_44 「赠韩郎中愈」孟郊
　　何以定交契，赠君高山石。何以保贞坚，赠君青松色。
　　贫居过此外，无可相彩饰。闻君硕鼠诗，吟之泪空滴。
　　硕鼠既穿墉，又啮机上丝。穿墉有闲土，啮丝无馀衣。
　　朝吟枯桑柘，暮泣空杼机。岂是无巧妙，丝断将何施。
　　众人尚肥华，志士多饥羸。愿君保此节，天意当察微。
　　前日远别离，今日生白发。欲知万里情，晓卧半床月。
　　常恐百虫秋，使我芳草歇。

卷377_45 「戏赠无本」孟郊
　　长安秋声干，木叶相号悲。瘦僧卧冰凌，嘲咏含金痍。
　　金痍非战痕，峭病方在兹。诗骨耸东野，诗涛涌退之。
　　有时踉跄行，人惊鹤阿师。可惜李杜死，不见此狂痴。
　　燕僧耸听词，袈裟喜新翻。北岳厌利杀，玄功生微言。
　　天高亦可飞，海广亦可源。文章杳无底，劚掘谁能根。
　　梦灵仿佛到，对我方与论。拾月鲸口边，何人免为吞。
　　燕僧摆造化，万有随手奔。补缀杂霞衣，笑傲诸贵门。
　　将明文在身，亦尔道所存。朔雪凝别句，朔风飘征魂。
　　再期嵩少游，一访蓬萝村。春草步步绿，春山日日暄。
　　遥莺相应吟，晚听恐不繁。相思塞心胸，高逸难攀援。

　　　　　　　　　　　　　　卷三百七十八

卷378_1 「寄张籍」孟郊
　　夜镜不照物，朝光何时升。黯然秋思来，走入志士膺。
　　志士惜时逝，一宵三四兴。清汉徒自朗，浊河终无澄。
　　旧爱忽已远，新愁坐相凌。君其隐壮怀，我亦逃名称。
　　古人贵从晦，君子忌党朋。倾败生所竞，保全归懵懵。
　　浮云何当来，潜虬会飞腾。

卷378_2 「忆周秀才、素上人，时闻各在一方」孟郊
　　东西分我情，魂梦安能定。野客云作心，高僧月为性。
　　浮云自高闲，明月常空净。衣敝得古风，居山无俗病。
　　吟听碧云语，手把青松柄。羡尔欲寄书，飞禽杳难倩。

卷378_3 「舟中喜遇从叔简别后寄上时从叔初擢第归江南郊不从行」孟郊
　　一意两片云，暂合还却分。南云乘庆归，北云与谁群。
　　寄声千里风，相唤闻不闻。

卷378_4 「怀南岳隐士」孟郊
　　见说祝融峰，擎天势似腾。藏千寻布水，出十八高僧。
　　古路无人迹，新霞吐石棱。终居将尔叟，一一共余登。
　　千峰映碧湘，真叟此中藏。饭不煮石吃，眉应似发长。
　　枫杞榰酒瓮，鹤虱落琴床。强效忘机者，斯人尚未忘。

卷378_5 「春夜忆萧子真」孟郊
　　半夜不成寐，灯尽又无月。独向阶前立，子规啼不歇。
　　况我有金兰，忽尔为胡越。争得明镜中，久长无白发。

卷378_6 「寄院中诸公」孟郊
　　奕奕秋水傍，駸駸绿云蹄。月仙有高曜，灵凤无卑栖。
　　翠色绕云谷，碧华凝月溪。竹林递历览，云寺行攀跻。
　　冠豸犹屈蠖，匣龙期剸犀。千山惊月晓，百里闻霜鼙。
　　戎府多秀异，谢公期相携。因之仰群彦，养拙固难齐。

卷378_7 「寄洺州李大夫」孟郊
　　自从蓟师反，中国事纷纷。儒道一失所，贤人多在军。
　　鸟巢忧迸射，鹿耳骇惊闻。剑折唯恐匣，弓贪不让勋。
　　方知省事将，动必谢前群。鹳阵常先罢，鱼符最晚分。
　　步闲洺水曲，笑激太行云。诗叟未相识，竹儿争见君。
　　殷勤越谈说，记尽古风文。

卷378_8 「寄卢虔使君」孟郊
　　霜露再相换，游人犹未归。岁新月改色，客久线断衣。
　　有鹤冰在翅，竟久力难飞。千家旧素沼，昨日生绿辉。
　　春色若可借，为君步芳菲。

卷378_9 「寄崔纯亮」孟郊
　　百川有馀水，大海无满波。器量各相悬，贤愚不同科。
　　群辩有姿语，众欢无行歌。唯馀洛阳子，郁郁恨常多。
　　时读过秦篇，为君涕滂沱。

卷378_10 「汴州离乱后忆韩愈、李翱」孟郊
　　会合一时哭，别离三断肠。残花不待风，春尽各飞扬。
　　欢去收不得，悲来难自防。孤门清馆夜，独卧明月床。
　　忠直血白刃，道路声苍黄。食恩三千士，一旦为豺狼。
　　海岛士皆直，夷门士非良。人心既不类，天道亦反常。
　　自杀与彼杀，未知何者臧。

卷378_11 「寄张籍」孟郊
　　未见天子面，不如双盲人。贾生对文帝，终日犹悲辛。
　　夫子亦如盲，所以空泣麟。有时独斋心，仿佛梦称臣。
　　梦中称臣言，觉后真埃尘。东京有眼富不如，
　　西京无眼贫西京。无眼犹有耳隔墙，时闻天子车辚辚。
　　辚辚车声辗冰玉，南郊坛上礼百神。西明寺后穷瞎张太祝，
　　纵尔有眼谁尔珍。天子咫尺不得见，不如闭眼且养真。

卷378_12 「寄义兴小女子」孟郊
　　江南庄宅浅，所固唯疏篱。小女未解行，酒弟老更痴。
　　家中多吴语，教尔遥可知。山怪夜动门，水妖时弄池。
　　所忧痴酒肠，不解委曲辞。渔妾性崛强，耕童手皴厘。
　　想兹为襁褓，如鸟拾柴枝。我咏元鲁山，胸臆流甘滋。
　　终当学自乳，起坐常相随。

卷378_13 「忆江南弟」孟郊
　　白首眼垂血，望尔唯梦中。筋力强起时，魂魄犹在东。
　　眼光寄明星，起来东望空。望空不见人，江海波无穷。
　　衰老无气力，呼叫不成风。孑然忆忆言，落地何由通。
　　常师共被教，竟作生离翁。生离不可诉，上天何曾聪。
　　未忍对松柏，自鞭残朽躬。自鞭亦何益，知教非所崇。
　　努力拄杖来，馀活与尔同。不然死后耻，遗死亦有终。

卷378_14 「宿空侄院寄澹公」孟郊
　　夜坐冷竹声，二三高人语。灯窗看律钞，小师别为侣。
　　雪檐晴滴滴，茗碗华举举。磬音多风飚，声韵闻江楚。
　　官街不相隔，诗思空愁予。明日策杖归，去住两延伫。

卷378_15 「寄陕府邓给事」孟郊
　　陕城临大道，馆宇屹几鲜。候谒随芳语，铿词芬蜀笺。
　　从来镜目下，见尽道心前。自谓古诗量，异将新学偏。
　　戆人年六十，每月请三千。不敢等闲用，愿为长寿钱。
　　非关亦洁尔，将以救羸然。孤省痴皎皎，默吟写绵绵。
　　病书凭昼日，驿信寄宵鞭。疾诉将何谕，肆鳞今倒悬。
　　尘鲤见枯浪，土鬣思干泉。感感无绪荡，愁愁作□边。
　　贞元文祭酒，比谨学韦玄。满坐风无杂，当朝雅独全。
　　见知嘱徐孺，赏句类陶渊。一顾生鸿羽，再言将鹤翩。
　　宣扬隘车马，君子凑骈阗。曾是此同眷，至今应赐怜。
　　磨墨零落泪，楷字贡仁贤。

卷378_16 「送谏议十六叔至孝义渡后奉寄」孟郊
　　晓渡明镜中，霞衣相飘飖.浪凫惊亦双，蓬客将谁僚。
　　别饮孤易醒，离忧壮难销。文清虽无敌，儒贵不敢骄。
　　江吏捧紫泥，海旗剪红蕉。分明太守礼，跨蹑毗陵桥。
　　伊洛去未回，遐瞩空寂寥。

卷378_17 「至孝义渡寄郑军事唐二十五」孟郊
　　咫尺不得见，心中空嗟嗟。官街泥水深，下脚道路斜。
　　嵩少玉峻峻，伊雒碧华华。岸亭当四迥，诗老独一家。
　　洧叟何所如，郑石唯有些。何当来说事，为君开流霞。

卷378_18 「答友人」孟郊
　　白日照清水，浅深无隐姿。君子业高文，怀抱多正思。
　　砥行碧山石，结交青松枝。碧山无转易，青松难倾移。
　　落落出俗韵，琅琅大雅词。自非随氏掌，明月安能持。
　　千里不可倒，一返无近期。如何非意中，良觌忽在兹。
　　道语必疏淡，儒风易凌迟。愿存坚贞节，勿为霜霰欺。

卷378_19 「酬友人见寄新文」孟郊
　　为客栖未定，况当玄月中。繁云翳碧霄，落雪和清风。
　　郊陌绝行人，原隰多飞蓬。耕牛返村巷，野鸟依房栊。
　　我无饥冻忧，身托莲花宫。安闲赖禅伯，复得疏尘蒙。
　　览君郢曲文，词彩何冲融。讴吟不能已，顿觉形神空。

卷378_20 「答韩愈、李观别，因献张徐州」孟郊
　　富别愁在颜，贫别愁销骨。懒磨旧铜镜，畏见新白发。
　　古树春无花，子规啼有血。离弦不堪听，一听四五绝。
　　世途非一险，俗虑有千结。有客步大方，驱车独迷辙。
　　故人韩与李，逸翰双皎洁。哀我摧折归，赠词纵横设。
　　徐方国东枢，元戎天下杰。祢生投刺游，王粲吟诗谒。
　　高情无遗照，朗抱开晓月。有土不埋冤，有仇皆为雪。
　　愿为直草木，永向君地列。愿为古琴瑟，永向君听发。
　　欲识丈夫心，曾将孤剑说。

卷378_21 「答昼上人止谗作」孟郊
　　烈烈鸑鷟吟，铿铿琅玕音。枭摧明月啸，鹤起清风心。
　　渭水不可浑，泾流徒相侵。俗侣唱桃叶，隐士鸣桂琴。
　　子野真遗却，浮浅藏渊深。

卷378_22 「答姚怤见寄」孟郊
　　日月不同光，昼夜各有宜。贤哲不苟合，出处亦待时。
　　而我独迷见，意求异士知。如将舞鹤管，误向惊凫吹。
　　大雅难具陈，正声易漂沦。君有丈夫泪，泣人不泣身。
　　行吟楚山玉，义泪沾衣巾。

卷378_23 「答郭郎中」孟郊
　　松柏死不变，千年色青青。志士贫更坚，守道无异营。
　　每弹潇湘瑟，独抱风波声。中有失意吟，知者泪满缨。
　　何以报知者，永存坚与贞。

卷378_24 「答卢虔故园见寄」孟郊
　　访旧无一人，独归清雒春。花闻哭声死，水见别容新。
　　乱后故乡宅，多为行路尘。因悲楚左右，谤玉不知珉。

卷378_25 「汝坟蒙从弟楚材见赠，时郊将入秦，楚材适楚」孟郊
　　朝为主人心，暮为行客吟。汝水忽凄咽，汝风流苦音。
　　北阙秦门高，南路楚石深。分泪洒白日，离肠绕青岑。
　　何以寄远怀，黄鹤能相寻。

卷378_26 「同从叔简酬卢殷少府」孟郊
　　梅尉吟楚声，竹风为凄清。深虚冰在性，高洁云入情。
　　借水洗闲貌，寄蕉书逸名。羞将片石文，斗此双琼英。

卷378_27 「酬李侍御书记秋夕雨中病假见寄」孟郊
　　秋风绕衰柳，远客闻雨声。重兹阻良夕，孤坐唯积诚。
　　果枉移疾咏，中含嘉虑明。洗涤烦浊尽，视听昭旷生。
　　未觉衾枕倦，久为章奏婴。达人不宝药，所保在闲情。

卷378_28 「答卢仝」孟郊
　　楚屈入水死，诗孟踏雪僵。直气苟有存，死亦何所妨。
　　日劈高查牙，清棱含冰浆。前古后古冰，与山气势强。
　　闪怪千石形，异状安可量。有时春镜破，百道声飞扬。
　　潜仙不足言，朗客无隐肠。为君倾海宇，日夕多文章。
　　天下岂无缘，此山雪昂藏。烦君前致词，哀我老更狂。
　　狂歌不及狂，歌声缘凤凰。凤兮何当来，消我孤直疮。
　　君文真凤声，宣隘满铿锵。洛友零落尽，逮兹悲重伤。
　　独自奋异骨，将骑白角翔。再三劝莫行，寒气有刀枪。
　　仰惭君子多，慎勿作芬芳。

卷378_29 「奉报翰林张舍人见遗之诗」孟郊
　　百虫笑秋律，清削月夜闻。晓棱视听微，风剪叶已纷。
　　君子鉴大雅，老人非俊群。收拾古所弃，俯仰补空文。
　　孤韵耻春俗，馀响逸零雰。自然蹈终南，涤暑凌寒氛。
　　岩霰不知午，涧澌镇含曛。曾是醒古醉，所以多隐沦。
　　江调乐之远，溪谣生徒新。众蕴有馀采，寒泉空哀呻。
　　南谢竟莫至，北宋当时珍。赜灵各自异，酌酒谁能均。
　　昔咏多写讽，今词讵无因。品松何高翠，宫殿没荒榛。
　　苔趾识宏制，沙潈游崩津。忽吟陶渊明，此即羲皇人。
　　心放出天地，形拘在风尘。前贤素行阶，夙嗜青山勤。
　　达士立明镜，朗言为近臣。将期律万有，倾倒甄无垠。
　　鸑鷟应蟋蟀，丝毫意皆申。况于三千章，哀叩不为神。

卷378_30 「送从弟郢东归」孟郊
　　尔去东南夜，我无西北梦。谁言贫别易，贫别愁更重。
　　晓色夺明月，征人逐群动。秋风楚涛高，旅榜将谁共。

卷378_31 「山中送从叔简赴举」孟郊
　　石根百尺杉，山眼一片泉。倚之道气高，饮之诗思鲜。
　　于此逍遥场，忽奏别离弦。却笑薜萝子，不同鸣跃年。

卷378_32 「送别崔寅亮下第」孟郊
　　天地唯一气，用之自偏颇。忧人成苦吟，达士为高歌。
　　君子识不浅，桂枝忧更多。岁晏期攀折，时归且婆娑。
　　素质如削玉，清词若倾河。虬龙未化时，鱼鳖同一波。
　　去矣当自适，故乡饶薜萝。

卷378_33 「大梁送柳淳先入关」孟郊
　　青山辗为尘，白日无闲人。自古推高车，争利西入秦。
　　王门与侯门，待富不待贫。空携一束书，去去谁相亲。

卷378_34 「送无怀道士游富春山水（一作送别吴逸士归山）」孟郊
　　造化绝高处，富春独多观。山浓翠滴洒，水折珠摧残。
　　溪镜不隐发，树衣长遇寒。风猿虚空飞，月狖叫啸酸。
　　信此神仙路，岂为时俗安。煮金阴阳火，囚怪星宿坛。
　　花发我未识，玉生忽丛攒。蓬莱浮荡漾，非道相从难。

卷378_35 「送温初下第」孟郊
　　日落浊水中，夜光谁能分。高怀无近趣，清抱多远闻。
　　欲识丈夫志，心藏孤岳云。长安风尘别，咫尺不见君。

卷378_36 「送卢虔端公守复州」孟郊
　　师旷听群木，自然识孤桐。正声逢知音，愿出大朴中。
　　知音不韵俗，独立占古风。忽挂触邪冠，逮逐南飞鸿。
　　肃肃太守章，明明华毂熊。商山无平路，楚水有惊潈。
　　日月千里外，光阴难载同。新愁徒自积，良会何由通。

卷378_37 「送任载、齐古二秀才自洞庭游宣城」孟郊
　　洞庭非人境，道路行虚空。二客月中下，一帆天外风。
　　鱼龙波五色，金碧树千丛。闪怪如可惧，在诚无不通。
　　扣奇知浩淼，采异访穹崇。物表即高韵，人间访仙公。
　　宣城文雅地，谢守声闻融。证玉易为力，辨珉谁不同。
　　从兹阮籍泪，且免泣途穷。

卷378_38 「送晓公归庭山（一作归稽亭）」孟郊
　　庭山何崎岖，寺路缘翠微。秋霁山尽出，日落人独归。
　　云生高高步，泉洒田田衣。枯巢无还羽，新木有争飞。
　　兹焉不可继，梦寐空清辉。

卷378_39 「送豆卢策归别墅」孟郊
　　短松鹤不巢，高石云不栖。君今潇湘去，意与云鹤齐。
　　力买奇险地，手开清浅溪。身披薜荔衣，山陟莓苔梯。
　　一卷冰雪文，避俗常自携。

卷378_40 「送清远上人归楚山旧寺（一作国清上人游苏、送溪上人）」孟郊
　　波中出吴境，霞际登楚岑。山寺一别来，云萝三改阴。
　　诗夸碧云句，道证青莲心。应笑泛萍者，不知松隐深。

卷378_41 「山中送从叔简」孟郊
　　莫以手中琼，言邀世上名。莫以山中迹，久向人间行。
　　松柏有霜操，风泉无俗声。应怜枯朽质，惊此别离情。

卷378_42 「送萧炼师入四明山」孟郊
　　闲于独鹤心，大于高松年。迥出万物表，高栖四明巅。
　　千寻直裂峰，百尺倒泻泉。绛雪为我饭，白云为我田。
　　静言不语俗，灵踪时步天。

　　　　　　　　　　　　　　卷三百七十九

卷379_1 「感别送从叔校书简再登科东归」孟郊
　　长安车马道，高槐结浮阴。下有名利人，一人千万心。
　　黄鹄多远势，沧溟无近浔。怡怡静退姿，泠泠思归吟。
　　菱唱忽生听，芸书回望深。清风散言笑，馀花缀衣襟。
　　独恨鱼鸟别，一飞将一沉。

卷379_2 「送玄亮师（一作送道友）」孟郊
　　兰泉涤我襟，杉月栖我心。茗啜绿净花，经诵清柔音。
　　何处笑为别，淡情愁不侵。

卷379_3 「送李尊师玄」孟郊
　　口诵碧简文，身是青霞君。头冠两片月，肩披一条云。
　　松骨轻自飞，鹤心高不群。

卷379_4 「同昼上人送郭秀才江南寻兄弟」孟郊
　　地上春色生，眼前诗彩明。手携片宝月，言是高僧名。
　　溪转万曲心，水流千里声。飞鸣向谁去，江鸿弟与兄。

卷379_5 「春日同韦郎中使君送邹儒立少府扶侍赴云阳」孟郊
　　离思著百草，绵绵生无穷。侧闻畿甸秀，三振词策雄。
　　太守不韵俗，诸生皆变风。郡斋敞西清，楚瑟惊南鸿。
　　海畔帝城望，云阳天色中。酒酣正芳景，诗缀新碧丛。
　　服彩老莱并，侍车江革同。过隋柳憔悴，入洛花蒙笼。
　　高步讵留足，前程在层空。独惭病鹤羽，飞送力难崇。

卷379_6 「送从叔校书简南归（一作东游）」孟郊
　　长安别离道，宛在东城隅。寒草根未死，愁人心已枯。
　　促促水上景，遥遥天际途。生随昏晓中，皆被日月驱。
　　北骑达山岳，南帆指江湖。高踪一超越，千里在须臾。

卷379_7 「送韩愈从军」孟郊
　　志士感恩起，变衣非变性。亲宾改旧观，僮仆生新敬。
　　坐作群书吟，行为孤剑咏。始知出处心，不失平生正。
　　凄凄天地秋，凛凛军马令。驿尘时一飞，物色极四静。
　　王师既不战，庙略在无竞。王粲有所依，元瑜初应命。
　　一章喻檄明，百万心气定。今朝旌鼓前，笑别丈夫盛。

卷379_8 「同茅郎中使君送河南裴文学」孟郊
　　河南有归客，江风绕行襟。送君无尘听，舞鹤清瑟音。
　　菱蔓缀楚棹，日华正嵩岑。如何谢文学，还起会云吟。

卷379_9 「送李翱习之」孟郊
　　习之势翩翩，东南去遥遥。赠君双履足，一为上皋桥。
　　皋桥路逶迤，碧水清风飘。新秋折藕花，应对吴语娇。
　　千巷分渌波，四门生早潮。湖榜轻袅袅，酒旗高寥寥。
　　小时屐齿痕，有处应未销。旧忆如雾星，怳见于梦消。
　　言之烧人心，事去不可招。独孤宅前曲，箜篌醉中谣。
　　壮年俱悠悠，逮兹各焦焦。执手复执手，唯道无枯凋。

卷379_10 「送丹霞子阮芳颜上人归山」孟郊
　　松色不肯秋，玉性不可柔。登山须正路，饮水须直流。
　　倩鹤附书信，索云作衣裘。仙村莫道远，枉策招交游。

卷379_11 「送从舅端适楚地」孟郊
　　归情似泛空，飘荡楚波中。羽扇扫轻汗，布帆筛细风。
　　江花折菡萏，岸影泊梧桐。元舅唱离别，贱生愁不穷。

卷379_12 「送卢汀侍御归天德幕」孟郊
　　仲宣领骑射，结束皆少年。匹马黄河岸，射雕清霜天。
　　旌旗防日北，道路上云巅。古雪无销铄，新冰有堆填。
　　清溪徒耸诮，白璧自招贤。岂比重恩者，闭门方独全。

卷379_13 「送草书献上人归庐山」孟郊
　　狂僧不为酒，狂笔自通天。将书云霞片，直至清明巅。
　　手中飞黑电，象外泻玄泉。万物随指顾，三光为回旋。
　　聚书云霮zw，洗砚山晴鲜。忽怒画蛇虺，喷然生风烟。
　　江人愿停笔，惊浪恐倾船。

卷379_9 「和薛先辈送独孤秀才上都赴嘉会得青字」孟郊
　　秦云攀窈窕，楚桂搴芳馨。五色岂徒尔，万枝皆有灵。
　　仙谣天上贵，林咏雪中青。持此一为赠，送君翔杳冥。

卷379_10 「送崔爽之湖南」孟郊
　　江与湖相通，二水洗高空。定知一日帆，使得千里风。
　　雪唱与谁和，俗情多不通。何当逸翮纵，飞起泥沙中。

卷379_11 「送超上人归天台（一作送天台道士）」孟郊
　　天台山最高，动蹑赤城霞。何以静双目，扫山除妄花。
　　何以洁其性，滤泉去泥沙。灵境物皆直，万松无一斜。
　　月中见心近，云外将俗赊。山兽护方丈，山猿捧袈裟。
　　遗身独得身，笑我牵名华。

卷379_12 「同李益、崔放送王炼师还楼观，兼为群公先营山居」孟郊
　　十年白云士，一卷紫芝书。来结崆峒侣，还期缥缈居。
　　霞冠遗彩翠，月帔上空虚。寄谢泉根水，清泠闲有馀。

卷379_13 「张徐州席送岑秀才」孟郊
　　振振芝兰步，升自君子堂。泠泠松桂吟，生自楚客肠。
　　羁鸟无定栖，惊蓬在他乡。去兹门馆闲，即彼道路长。
　　雨馀山川净，麦熟草木凉。楚泪滴章句，京尘染衣裳。
　　赠君无馀佗，久要不可忘。

卷379_14 「送黄构擢第后归江南」孟郊
　　澹澹沧海气，结成黄香才。幼龄思奋飞，弱冠游灵台。
　　一鹗顾乔木，众禽不敢猜。一骥骋长衢，众兽不敢陪。
　　遂得会风雨，感通如云雷。至矣小宗伯，确乎心不回。
　　能令幽静人，声实喧九垓。却忆江南道，祖筵花里开。
　　春风不能别，别罢空徘徊。

卷379_15 「送道士」孟郊
　　千年山上行，山上无遗踪。一日人间游，六合人皆逢。
　　自有意中侣，白寒徒相从。

卷379_16 「送孟寂赴举」孟郊
　　烈士不忧身，为君吟苦辛。男儿久失意，宝剑亦生尘。
　　浮俗官是贵，君子道所珍。况当圣明主，岂乏证玉臣。
　　浊水无白日，清流鉴苍旻.贤愚皎然别，结交当有因。

卷379_17 「同溧阳宰送孙秀才」孟郊
　　废瑟难为弦，南风难为歌。幽幽拙疾中，忽忽浮梦多。
　　清韵始啸侣，雅言相与和。讼闲每往招，祖送奈若何。
　　牵苦强为赠，邦邑光峨峨。

卷379_18 「溧阳唐兴寺观蔷薇花，同诸公饯陈明府」孟郊
　　忽惊红琉璃，千艳万艳开。佛火不烧物，净香空徘徊。
　　花下印文字，林间咏觞杯。群官饯宰官，此地车马来。

卷379_19 「送柳淳」孟郊
　　青山临黄河，下有长安道。世上名利人，相逢不知老。

卷379_20 「送殷秀才南游」孟郊
　　诗句临离袂，酒花薰别颜。水程千里外，岸泊几宵间。
　　风叶乱辞木，雪猿清叫山。南中多古事，咏遍始应还。

卷379_21 「送青阳上人游越」孟郊
　　秋风吹白发，微官自萧索。江僧何用叹，溪县饶寂寞。
　　楚思物皆清，越山胜非薄。时看镜中月，独向衣上落。
　　多谢入冥鸿，笑予在笼鹤。

卷379_22 「奉同朝贤送新罗使」孟郊
　　淼淼望远国，一萍秋海中。恩传日月外，梦在波涛东。
　　浪兴豁胸臆，泛程舟虚空。既兹吟仗信，亦以难私躬。
　　实怪赏不足，异鲜悦多丛。安危所系重，征役谁能穷。
　　彼俗媚文史，圣朝富才雄。送行数百首，各以铿奇工。
　　冗隶窃抽韵，孤属思将同。

卷379_23 「留弟郢不得送之江南」孟郊
　　刚有下水船，白日留不得。老人独自归，苦泪满眼黑。

卷379_24 「送陆畅归湖州，因凭题故人皎然塔、陆羽坟」孟郊
　　淼淼霅寺前，白蘋多清风。昔游诗会满，今游诗会空。
　　孤吟玉凄恻，远思景蒙笼。杼山砖塔禅，竟陵广宵翁。
　　饶彼草木声，仿佛闻馀聪。因君寄数句，遍为书其丛。
　　追吟当时说，来者实不穷。江调难再得，京尘徒满躬。
　　送君溪鸳鸯，彩色双飞东。东多高静乡，芳宅冬亦崇。
　　手自撷甘旨，供养欢冲融。待我遂前心，收拾使有终。
　　不然洛岸亭，归死为大同。

卷379_25 「送淡公」孟郊
　　燕本冰雪骨，越淡莲花风。五言双宝刀，联响高飞鸿。
　　翰苑钱舍人，诗韵铿雷公。识本未识淡，仰咏嗟无穷。
　　清恨生物表，郎玉倾梦中。常于冷竹坐，相语道意冲。
　　嵩洛兴不薄，稽江事难同。明年若不来，我作黄蒿翁。
　　何以兀其心，为君学虚空。
　　坐爱青草上，意含沧海滨。渺渺独见水，悠悠不问人。
　　镜浪洗手绿，剡花入心春。虽然防外触，无奈饶衣新。
　　行当译文字，慰此吟殷勤。
　　铜斗饮江酒，手拍铜斗歌。侬是拍浪儿，饮则拜浪婆。
　　脚踏小船头，独速舞短蓑。笑伊渔阳操，空恃文章多。
　　闲倚青竹竿，白日奈我何。
　　短蓑不怕雨，白鹭相争飞。短楫画菰蒲，斗作豪横归。
　　笑伊水健儿，浪战求光辉。不如竹枝弓，射鸭无是非。
　　射鸭复射鸭，鸭惊菰蒲头。鸳鸯亦零落，彩色难相求。
　　侬是清浪儿，每踏清浪游。笑伊乡贡郎，踏土称风流。
　　如何丱角翁，至死不裹头。
　　师得天文章，所以相知怀。数年伊雒同，一旦江湖乖。
　　江湖有故庄，小女啼喈喈。我忧未相识，乳养难和谐。
　　幸以片佛衣，诱之令看斋。斋中百福言，催促西归来。
　　伊洛气味薄，江湖文章多。坐缘江湖岸，意识鲜明波。
　　铜斗短蓑行，新章其奈何。兹焉激切句，非是等闲歌。
　　制之附驿回，勿使馀风讹。都城第一寺，昭成屹嵯峨。
　　为师书广壁，仰咏时经过。徘徊相思心，老泪双滂沱。
　　江南邑中寺，平地生胜山。开元吴语僧，律韵高且闲。
　　妙药溪岸平，桂榜往复还。树石相斗生，红绿各异颜。
　　风味我遥忆，新奇师独攀。
　　报恩兼报德，寺与山争鲜。橙橘金盖槛，竹蕉绿凝禅。
　　经章音韵细，风磬清泠翩。离肠绕师足，旧忆随路延。
　　不知几千尺，至死方绵绵。
　　乡在越镜中，分明见归心。镜芳步步绿，镜水日日深。
　　异刹碧天上，古香清桂岑。朗约徒在昔，章句忽盈今。
　　幸因西飞叶，书作东风吟。落我病枕上，慰此浮恨侵。
　　牵师袈裟别，师断袈裟归。问师何苦去，感吃言语稀。
　　意恐被诗饿，欲住将底依。卢殷刘言史，饿死君已噫。
　　不忍见别君，哭君他是非。
　　诗人苦为诗，不如脱空飞。一生空鷕气，非谏复非讥。
　　脱枯挂寒枝，弃如一唾微。一步一步乞，半片半片衣。
　　倚诗为活计，从古多无肥。诗饥老不怨，劳师泪霏霏。

卷379_26 「送魏端公入朝」孟郊
　　东洛尚淹玩，西京足芳妍。大宾威仪肃，上客冠剑鲜。
　　岂惟空恋阙，亦以将朝天。局促尘末吏，幽老病中弦。
　　徒怀青云价，忽至白发年。何当补风教，为荐三百篇。

卷379_27 「送卢郎中汀」孟郊
　　洛水春渡阔，别离心悠悠。一生空吟诗，不觉成白头。
　　向事每计较，与山实绸缪。太华天上开，其下车辙流。
　　县街无尘土，过客多淹留。坐饮孤驿酒，行思独山游。
　　逸关岚气明，照渭空漪浮。玉珂摆新欢，声与鸾凤俦。
　　朝谒大家事，唯余去无由。

卷379_28 「送郑仆射出节山南（一作酬郑兴元仆射招）」孟郊
　　国老出为将，红旗入青山。再招门下生，结束馀病孱。
　　自笑骑马丑，强从驱驰间。顾顾磨天路，袅袅镜下颜。
　　文魄既飞越，宦情唯等闲。羡他白面少，多是清朝班。
　　惜命非所报，慎行诚独艰。悠悠去住心，两说何能删。

卷379_29 「别妻家」孟郊
　　芙蓉湿晓露，秋别南浦中。鸳鸯卷新赠，遥恋东床空。
　　碧水不息浪，清溪易生风。参差坐成阻，飘飖去无穷。
　　孤云目虽断，明月心相通。私情讵销铄，积芳在春丛。

卷379_30 「赠姚怤别」孟郊
　　美人废琴瑟，不是无巧弹。闻君郢中唱，始觉知音难。
　　惊蓬无还根，驰水多分澜。倦客厌出门，疲马思解鞍。
　　何以写此心，赠君握中丹。

卷379_31 「赠竟陵卢使君虔别」孟郊
　　赤日千里火，火中行子心。孰不苦焦灼，所行为贫侵。
　　山木岂无凉，猛兽蹲清阴。归人忆平坦，别路多岖嶔。
　　赖得竟陵守，时闻建安吟。赠别折楚芳，楚芳摇衣襟。

卷379_32 「与韩愈、李翱、张籍话别」孟郊
　　朱弦奏离别，华灯少光辉。物色岂有异，人心顾将违。
　　客程殊未已，岁华忽然微。秋桐故叶下，寒露新雁飞。
　　远游起重恨，送人念先归。夜集类饥鸟，晨光失相依。
　　马迹绕川水，雁书还闺闱。常恐亲朋阻，独行知虑非。

卷379_33 「监察十五叔东斋招李益端公会别」孟郊
　　欲知惜别离，泻水还清池。此地有君子，芳兰步葳蕤。
　　手掇杂英珮，意摇春夜思。莫作绕山云，循环无定期。

卷379_34 「汴州留别韩愈」孟郊
　　不饮浊水澜，空滞此汴河。坐见绕岸水，尽为还海波。
　　四时不在家，弊服断线多。远客独憔悴，春英落婆娑。
　　汴水饶曲流，野桑无直柯。但为君子心，叹息终靡他。

卷379_35 「赠别殷山人说易后归幽墅」孟郊
　　夫子说天地，若与灵龟言。幽幽人不知，一一予所敦。
　　秋月吐白夜，凉风韵清源。旁通忽已远，神感寂不喧。
　　一悟袪万结，夕怀倾朝烦。旅輈无停波，别马嘶去辕。
　　殷勤荒草士，会有知己论。

卷379_36 「寿安西渡奉别郑相公」孟郊
　　洛河向西道，石波横磷磷。清风送君子，车远无还尘。
　　春别亦萧索，况兹冰霜晨。零落景易入，郁抑抱难申。
　　百宵华灯宴，一旦星散人。岁去弦吐箭，忧来蚕抽纶。
　　绵绵无穷事，各各驰绕身。徘徊黄缥缈，倏忽春霜宾。
　　相为物表物，永谢区中姻。日嗟来教士，仰望无由亲。
　　东都清风减，君子西归朝。独抱岁晏恨，泗吟不成谣。
　　贵游意多味，贱别情易消。回雁忆前叫，浪凫念后漂。
　　悠悠孤飞景，耸耸衔霜条。昧趣多滞涩，懒朋寡新僚。
　　病深理方悟，悔至心自烧。寂静道何在，忧勤学空饶。
　　乃知减闻见，始遂情逍遥。文字徒营织，声华谅疑骄。
　　顾惭耕稼士，朴略气韵调。善士有馀食，佳畦冬生苗。
　　养人在养身，此旨清如韶。愿贡高古言，敢望锡类招。

　　　　　　　　　　　　　　　卷三百八十

卷380_1 「宇文秀才斋中海柳咏」孟郊
　　玉缕青葳蕤，结为芳树姿。忽惊明月钩，钩出珊瑚枝。
　　灼灼不死花，蒙蒙长生丝。饮柏泛仙味，咏兰拟古词。
　　霜风清飕飕，与君长相思。

卷380_2 「摇柳（一作采柳）」孟郊
　　弱弱本易惊，看看势难定。因风似醉舞，尽日不能正。
　　时邀咏花女，笑辍春妆镜。

卷380_3 「晓鹤」孟郊
　　晓鹤弹古舌，婆罗门叫音。应吹天上律，不使尘中寻。
　　虚空梦皆断，歆唏安能禁。如开孤月口，似说明星心。
　　既非人间韵，枉作人间禽。不如相将去，碧落窠巢深。

卷380_4 「和蔷薇花歌」孟郊
　　仙机札札织凤凰，花开七十有二行。天霞落地攒红光，
　　风枝袅袅时一飏，飞散葩馥绕空王。忽惊锦浪洗新色，
　　又似宫娃逞妆饰。终当一使移花根，还比蒲桃天上植。

卷380_5 「邀人赏蔷薇」孟郊
　　蜀色庶可比，楚丛亦应无。醉红不自力，狂艳如索扶。
　　丽蕊惜未扫，宛枝长更纡。何人是花侯，诗老强相呼。

卷380_6 「和宣州钱判官使院厅前石楠树」孟郊
　　大朴既一剖，众材争万殊。懿兹南海华，来与北壤俱。
　　生长如自惜，雪霜无凋渝。笼笼抱灵秀，簇簇抽芳肤。
　　寒日吐丹艳，赪子流细珠。鸳鸯花数重，翡翠叶四铺。
　　雨洗新妆色，一枝如一姝。耸异敷庭际，倾妍来坐隅。
　　散彩饰机案，馀辉盈盘盂。高意因造化，常情逐荣枯。
　　主公方寸中，陶植在须臾。养此奉君子，赏觌日为娱。
　　始觉石楠咏，价倾赋两都。棠颂庶可比，桂词难以逾。
　　因谢丘墟木，空采落泥涂。时来开佳姿，道去卧枯株。
　　争芳无由缘，受气如郁纡。抽肝在郢匠，叹息何踟蹰。

卷380_7 「酬郑毗踯躅咏」孟郊
　　不似人手致，岂关地势偏。孤光袅馀翠，独影舞多妍。
　　迸火烧闲地，红星堕青天。忽惊物表物，嘉客为留连。

卷380_8 「品松」孟郊
　　追悲谢灵运，不得殊常封。纵然孔与颜，亦莫及此松。
　　此松天格高，耸异千万重。抓拏巨灵手，擘裂少室峰。
　　擘裂风雨狞，抓拏指爪傭。道入难抱心，学生易堕踪。
　　时时数点仙，袅袅一线龙。霏微岚浪际，游戏颢兴浓。
　　品松徒高高，雌鸣讵嗈嗈。赏异尚可贵，赏潜谁能容。
　　名华非典实，翦弃徒纤茸。刻削大雅文，所以不敢慵。

卷380_9 「答李员外小榼味」孟郊
　　一拳芙蓉水，倾玉何泠泠。仙情夙已高，诗味今更馨。
　　试啜月入骨，再衔愁尽醒。荷君道古诚，使我善飞翎。

卷380_10 「井上枸杞架」孟郊
　　深锁银泉甃，高叶架云空。不与凡木并，自将仙盖同。
　　影疏千点月，声细万条风。迸子邻沟外，飘香客位中。
　　花杯承此饮，椿岁小无穷。

卷380_11 「蜘蛛讽」孟郊
　　万类皆有性，各各禀天和。蚕身与汝身，汝身何太讹。
　　蚕身不为己，汝身不为佗。蚕丝为衣裳，汝丝为网罗。
　　济物几无功，害物日已多。百虫虽切恨，其将奈尔何。

卷380_12 「蚊」孟郊
　　五月中夜息，饥蚊尚营营。但将膏血求，岂觉性命轻。
　　顾己宁自愧，饮人以偷生。愿为天下幮，一使夜景清。

卷380_13 「烛蛾」孟郊
　　灯前双舞蛾，厌生何太切。想尔飞来心，恶明不恶灭。
　　天若百尺高，应去掩明月。

卷380_14 「和钱侍郎甘露」孟郊
　　玄天何以言，瑞露青松繁。忽见垂书迹，还惊涌澧源。
　　春枝晨袅袅，香味晓翻翻。子礼忽来献，臣心固易敦。
　　清风惜不动，薄雾肯蒙昏。嘉昼色更晶，仁慈久乃存。
　　一方难独占，天下恐争论。侧听飞中使，重荣华德门。
　　从公乐万寿，馀庆及儿孙。

卷380_15 「和令狐侍郎、郭郎中题项羽庙」孟郊
　　碧草凌古庙，清尘锁秋窗。当时独宰割，猛志谁能降。
　　鼓气雷作敌，剑光电为双。新悲徒自起，旧恨空浮江。

卷380_16 「读张碧集」孟郊
　　天宝太白殁，六义已消歇。大哉国风本，丧而王泽竭。
　　先生今复生，斯文信难缺。下笔证兴亡，陈词备风骨。
　　高秋数奏琴，澄潭一轮月。谁作采诗官，忍之不挥发。

卷380_17 「听琴」孟郊
　　飒飒微雨收，翻翻橡叶鸣。月沉乱峰西，寥落三四星。
　　前溪忽调琴，隔林寒琤琤.闻弹正弄声，不敢枕上听。
　　回烛整头簪，漱泉立中庭。定步屐齿深，貌禅目冥冥。
　　微风吹衣襟，亦认宫徵声。学道三十年，未免忧死生。
　　闻弹一夜中，会尽天地情。

卷380_18 「闻夜啼赠刘正元」孟郊
　　寄泣须寄黄河泉，此中怨声流彻天。
　　愁人独有夜灯见，一纸乡书泪滴穿。

卷380_19 「喜雨」孟郊
　　朝见一片云，暮成千里雨。凄清湿高枝，散漫沾荒土。

卷380_20 「终南山下作」孟郊
　　见此原野秀，始知造化偏。山村不假阴，流水自雨田。
　　家家梯碧峰，门门锁青烟。因思蜕骨人，化作飞桂仙。

卷380_21 「观种树」孟郊
　　种树皆待春，春至难久留。君看朝夕花，谁免离别愁。
　　心意已零落，种之仍未休。胡为好奇者，无事自买忧。

卷380_22 「春雨后」孟郊
　　昨夜一霎雨，天意苏群物。何物最先知，虚庭草争出。

卷380_23 「答友人赠炭」孟郊
　　青山白屋有仁人，赠炭价重双乌银。驱却坐上千重寒，
　　烧出炉中一片春。吹霞弄日光不定，暖得曲身成直身。

卷380_24 「烂柯石」孟郊
　　仙界一日内，人间千载穷。双棋未遍局，万物皆为空。
　　樵客返归路，斧柯烂从风。唯馀石桥在，犹自凌丹虹。

卷380_25 「寻言上人」孟郊
　　万里莓苔地，不见驱驰踪。唯开文字窗，时写日月容。
　　竹韵漫萧屑，草花徒蒙茸。披霜入众木，独自识青松。

卷380_26 「喷玉布」孟郊
　　去尘咫尺步，山笑康乐岩。天开紫石屏，泉缕明月帘。
　　仙凝刻削迹，灵绽云霞纤。悦闻若有待，瞥见终无厌。
　　俗玩讵能近，道嬉方可淹。踏着不死机，欲归多浮嫌。
　　古醉今忽醒，今求古仍潜。古今相共失，语默两难恬。
　　赠君喷玉布，一濯高崭崭。

卷380_27 「姑蔑城」孟郊
　　劲越既成土，强吴亦为墟。皇风一已被，兹邑信平居。
　　抚俗观旧迹，行春布新书。兴亡意何在，绵叹空踌蹰。

卷380_28 「峥嵘岭」孟郊
　　疏凿顺高下，结构横烟霞。坐啸郡斋肃，玩奇石路斜。
　　古树浮绿气，高门结朱华。始见峥嵘状，仰止逾可嘉。

卷380_29 「寻裴处士」孟郊
　　涉水更登陆，所向皆清真。寒草不藏径，灵峰知有人。
　　悠哉炼金客，独与烟霞亲。曾是欲轻举，谁言空隐沦。
　　远心寄白月，华发回青春。对此钦胜事，胡为劳我身。

卷380_30 「子庆诗」孟郊
　　王家事已奇，孟氏庆无涯。献子还生子，羲之又有之。
　　凤兮且莫叹，鲤也会闻诗。小小豫章甲，纤纤玉树姿。
　　人来唯仰乳，母抱未知慈。我欲拣其养，放麛者是谁。

卷380_31 「憩淮上观公法堂」孟郊
　　动觉日月短，静知时岁长。自悲道路人，暂宿空闲堂。
　　孤烛让清昼，纱巾敛辉光。高僧积素行，事外无刚强。
　　我有岩下桂，愿为炉中香。不惜青翠姿，为君扬芬芳。
　　淮水色不污，汴流徒浑黄。且将琉璃意，净缀芙蓉章。
　　明日还独行，羁愁来旧肠。

卷380_32 「江邑春霖奉赠陈侍御」孟郊
　　江上花木冻，雨中零落春。应由放忠直，在此成漂沦。
　　嘉艳皆损污，好音难殷勤。天涯多远恨，雪涕盈芳辰。
　　坐哭青草上，卧吟幽水滨。兴言念风俗，得意唯波鳞。
　　枕席病流湿，檐楹若飞津。始知吴楚水，不及京洛尘。
　　风浦荡归棹，泥陂陷征轮。两途日无遂，相赠唯沾巾。

卷380_33 「溧阳秋霁」孟郊
　　晚雨晓犹在，萧寥激前阶。星星满衰鬓，耿耿入秋怀。
　　旧识半零落，前心骤相乖。饱泉亦恐醉，惕宦肃如斋。
　　上客处华池，下寮宅枯崖。叩高占生物，龃龉回难谐。

卷380_34 「列仙文。方诸青童君」孟郊
　　大霞霏晨晖，元气无常形。玄辔飞霄外，八景乘高清。
　　手把玉皇袂，携我晨中生。玄庭自嘉会，金书拆华名。
　　贤女密所妍，相期洛水輧。

卷380_35 「列仙文。清虚真人」孟郊
　　欻驾空清虚，徘徊西华馆。琼轮暨晨抄，虎骑逐烟散。
　　惠风振丹旌，明烛朗八焕。解襟墉房内，神铃鸣璀璨。
　　栖景若林柯，九弦空中弹。遗我积世忧，释此千载叹。
　　怡眄无极已，终夜复待旦。

卷380_36 「列仙文。金母飞空歌」孟郊
　　驾我八景舆，欻然入玉清。龙群拂霄上，虎旗摄朱兵。
　　逍遥三弦际，万流无暂停。哀此去留会，劫尽天地倾。
　　当寻无中景，不死亦不生。体彼自然道，寂观合大冥。
　　南岳挺直干，玉英曜颖精。有任靡期事，无心自虚灵。
　　嘉会绛河内，相与乐朱英。

卷380_37 「列仙文。安度明」孟郊
　　丹霞焕上清，八风鼓太和。回我神霄辇，遂造岭玉阿。
　　咄嗟天地外，九围皆我家。上采白日精，下饮黄月华。
　　灵观空无中，鹏路无间邪。顾见魏贤安，浊气伤汝和。
　　勤研玄中思，道成更相过。

卷380_38 「夏日谒智远禅师」孟郊
　　吾师当几祖，说法云无空。禅心三界外，宴坐天地中。
　　院静鬼神去，身与草木同。因知护王国，满钵盛毒龙。
　　抖擞尘埃衣，谒师见真宗。何必千万劫，瞬息去樊笼。
　　盛夏火为日，一堂十月风。不得为弟子，名姓挂儒宫。

卷380_39 「访嵩阳道士不遇」孟郊
　　先生五兵游，文焰藏金鼎。日下鹤过时，人间空落影。
　　常言一粒药，不堕生死境。何当列御寇，去问仙人请。

卷380_40 「听蓝溪僧为元居士说维摩经」孟郊
　　古树少枝叶，真僧亦相依。山木自曲直，道人无是非。
　　手持维摩偈，心向居士归。空景忽开霁，雪花犹在衣。
　　洗然水溪昼，寒物生光辉。

卷380_41 「借车」孟郊
　　借车载家具，家具少于车。借者莫弹指，贫穷何足嗟。
　　百年徒役走，万事尽随花。

卷380_42 「喜符郎诗有天纵」孟郊
　　念符不由级，屹得文章阶。白玉抽一毫，绿珉已难排。
　　偷笔作文章，乞墨潜磨揩。海鲸始生尾，试摆蓬壶涡。
　　幸当禁止之，勿使恣狂怀。自悲无子嗟，喜妒双喈喈。

卷380_43 「凭周况先辈于朝贤乞茶」孟郊
　　道意勿乏味，心绪病无悰。蒙茗玉花尽，越瓯荷叶空。
　　锦水有鲜色，蜀山饶芳丛。云根才翦绿，印缝已霏红。
　　曾向贵人得，最将诗叟同。幸为乞寄来，救此病劣躬。

卷380_44 「上昭成阁不得，于从侄僧悟空院叹嗟」孟郊
　　欲上千级阁，问天三四言。未尺数十登，心目风浪翻。
　　手手把惊魄，脚脚踏坠魂。却流至旧手，傍掣犹欲奔。
　　老病但自悲，古蠹木万痕。老力安可夸，秋海萍一根。
　　孤叟何所归，昼眼如黄昏。常恐失好步，入彼市井门。
　　结僧为亲情，策竹为子孙。此诚徒切切，此意空存存。
　　一寸地上语，高天何由闻。

卷380_45 「魏博田兴尚书听嫂命不立非夫人诗」孟郊
　　君子耽古礼，如馋鱼吞钩。昨闻敬嫂言，掣心东北流。
　　魏博田尚书，与礼相绸缪。善词闻天下，一日一再周。

卷380_46 「读经」孟郊
　　垂老抱佛脚，教妻读黄经。经黄名小品，一纸千明星。
　　曾读大般若，细感肸蚃听。当时把斋中，方寸抱万灵。
　　忽复入长安，蹴踏日月宁。老方却归来，收拾可丁丁。
　　拂拭尘几案，开函就孤亭。儒书难借索，僧签饶芳馨。
　　驿驿不开手，铿铿闻异铃。得善如焚香，去恶如脱腥。
　　安得颜子耳，曾未如此听。听之何有言，德教贵有形。
　　何言中国外，有国如海萍。海萍国教异，天声各泠泠。
　　安排未定时，心火竞荧荧。将如庶几者，声尽形元冥。

卷380_47 「谢李輈再到」孟郊
　　等闲拜日晚，夫妻犹相疮。况是贤人冤，何必哭飞扬。
　　昨夜梦得剑，为君藏中肠。会将当风烹，血染布衣裳。
　　劳君又叩门，词句失寻常。我不忍出厅，血字湿土墙。
　　血字耿不灭，我心惧惶惶。会有铿锵夫，见之目生光。
　　生光非等闲，君其且安详。

卷380_48 「忽不贫，喜卢仝书船归洛」孟郊
　　贫孟忽不贫，请问孟何如。卢仝归洛船，崔嵬但载书。
　　江潮清翻翻，淮潮碧徐徐。夜信为朝信，朝信良卷舒。
　　江淮君子水，相送仁有馀。我去官色衫，肩经入君庐。
　　喃喃肩经郎，言语倾琪琚。琪琚铿好词，鸟鹊跃庭除。
　　书船平安归，喜报乡里闾。我愿拾遗柴，巢经于空虚。
　　下免尘土侵，上为云霞居。日月更相锁，道义分明储。
　　不愿空岧峣，但愿实工夫。实空二理微，分别相起予。
　　经书荒芜多，为君勉勉锄。勉勉不敢专，传之方在诸。

　　　　　　　　　　　　　　卷三百八十一

卷381_1 「吊国殇」孟郊
　　徒言人最灵，白骨乱纵横。如何当春死，不及群草生。
　　尧舜宰乾坤，器农不器兵。秦汉盗山岳，铸杀不铸耕。
　　天地莫生金，生金人竞争。

卷381_2 「吊比干墓」孟郊
　　殷辛帝天下，厌为天下尊。乾刚既一断，贤愚无二门。
　　佞是福身本，忠是丧己源。饿虎不食子，人无骨肉恩。
　　日影不入地，下埋冤死魂。有骨不为土，应作直木根。
　　今来过此乡，下马吊此坟。静念君臣间，有道谁敢论。

卷381_3 「吊元鲁山」孟郊
　　搏鸷有馀饱，鲁山长饥空。豪人饫鲜肥，鲁山饭蒿蓬。
　　食名皆霸官，食力乃尧农。君子耻新态，鲁山与古终。
　　天璞本平一，人巧生异同。鲁山不自剖，全璞竟没躬。
　　自剖多是非，流滥将何归。奔竞立诡节，凌侮争怪辉。
　　五常坐销铄，万类随衰微。以兹见鲁山，道蹇无所依。
　　君子不自蹇，鲁山蹇有因。苟含天地秀，皆是天地身。
　　天地蹇既甚，鲁山道莫伸。天地气不足，鲁山食更贫。
　　始知补元化，竟须得贤人。
　　贤人多自霾，道理与俗乖。细功不敢言，远韵方始谐。
　　万物饱为饱，万人怀为怀。一声苟失所，众憾来相排。
　　所以元鲁山，饥衰难与偕。
　　远阶无近级，造次不可升。贤人洁肠胃，寒日空澄凝。
　　血誓竟讹谬，膏明易煎蒸。以之驱鲁山，疏迹去莫乘。
　　言从鲁山宦，尽化尧时心。豺狼耻狂噬，齿牙闭霜金。
　　竞来辟田土，相与耕嶔岑。当宵无关锁，竟岁饶歌吟。
　　善教复天术，美词非俗箴。精微自然事，视听不可寻。
　　因书鲁山绩，庶合箫韶音。
　　箫韶太平乐，鲁山不虚作。千古若有知，百年幸如昨。
　　谁能嗣教化，以此洗浮薄。君臣贵深遇，天地有灵橐。
　　力运既艰难，德符方合漠。名位苟虚旷，声明自销铄。
　　礼法虽相救，贞浓易糟粕。哀哀元鲁山，毕竟谁能度。
　　当今富教化，元后得贤相。冰心镜衰古，霜议清遐障。
　　幽埋尽洸洗，滞旅免流浪。唯馀鲁山名，未获旌廉让。
　　二三贞苦士，刷视耸危望。发秋青山夜，目断丹阙亮。
　　诱类幸从兹，嘉招固非妄。小生奏狂狷，感惕增万状。
　　黄犊不知孝，鲁山自驾车。非贤不可妻，鲁山竟无家。
　　供养耻佗力，言词岂纤瑕。将谣鲁山德，赜海谁能涯。
　　遗婴尽雏乳，何况骨肉枝。心肠结苦诚，胸臆垂甘滋。
　　事已出古表，谁言独今奇。贤人母万物，岂弟流前诗。

卷381_4 「哭李观」孟郊
　　志士不得老，多为直气伤。阮公终日哭，寿命固难长。
　　颜子既殂谢，孔门无辉光。文星落奇曜，宝剑摧修铓。
　　常作金应石，忽为宫别商。为尔吊琴瑟，断弦难再张。
　　偏毂不可转，只翼不可翔。清尘无吹嘘，委地难飞扬。
　　此义古所重，此风今则亡。自闻丧元宾，一日八九狂。
　　沉痛此丈夫，惊呼彼穹苍。我有出俗韵，劳君疾恶肠。
　　知音既已矣，微言谁能彰。旅葬无高坟，栽松不成行。
　　哀歌动寒日，赠泪沾晨霜。神理本窅窅，今来更茫茫。
　　何以荡悲怀，万事付一觞。

卷381_5 「李少府厅吊李元宾遗字」孟郊
　　零落三四字，忽成千万年。那知冥寞客，不有补亡篇。
　　斜月吊空壁，旅人难独眠。一生能几时，百虑来相煎。
　　戚戚故交泪，幽幽长夜泉。已矣难重言，一言一潸然。

卷381_6 「悼吴兴汤衡评事」孟郊
　　君生霅水清，君殁霅水浑。空令骨肉情，哭得白日昏。
　　大夜不复晓，古松长闭门。琴弦绿水绝，诗句青山存。
　　昔为芳春颜，今为荒草根。独问冥冥理，先儒未曾言。

卷381_7 「哀孟云卿嵩阳荒居」孟郊
　　戚戚抱幽独，宴宴沉荒居。不闻新欢笑，但睹旧诗书。
　　艺檗意弥苦，耕山食无馀。定交昔何在，至戚今或疏。
　　薄俗易销歇，淳风难久舒。秋芜上空堂，寒槿落枯渠。
　　薙草恐伤蕙，摄衣自理锄。残芳亦可饵，遗秀谁忍除。
　　徘徊未能去，为尔涕涟如。

卷381_8 「哭卢贞国」孟郊
　　一别难与期，存亡易寒燠。下马入君门，声悲不成哭。
　　自能富才艺，当冀深荣禄。皇天负我贤，遗恨至两目。
　　平生叹无子，家家亲相嘱。

卷381_9 「伤旧游」孟郊
　　去春会处今春归，花数不减人数稀。
　　朝笑片时暮成泣，东风一向还西辉。

卷381_10 「吊房十五次卿少府」孟郊
　　日高方得起，独赏些些春。可惜宛转莺，好音与他人。
　　昔年此气味，还走曲江滨。逢著韩退之，结交方殷勤。
　　蜀客骨目高，聪辩剑戟新。如何昨日欢，今日见无因。
　　英奇一谢世，视听一为尘。谁言老泪短，泪短沾衣巾。

卷381_11 「逢江南故昼上人会中郑方回」孟郊
　　相逢失意中，万感因语至。追思东林日，掩抑北邙泪。
　　筐箧有遗文，江山旧清气。尘生逍遥注，墨故飞动字。
　　荒毁碧涧居，虚无青松位。珠沉百泉暗，月死群象闭。
　　永谢平生言，知音岂容易。

卷381_12 「哭秘书包大监」孟郊
　　哲人卧病日，贱子泣玉年。常恐宝镜破，明月难再圆。
　　文字未改素，声容忽归玄。始知知音稀，千载一绝弦。
　　旧馆有遗琴，清风那复传。

卷381_13 「悼幼子」孟郊
　　一闭黄蒿门，不闻白日事。生气散成风，枯骸化为地。
　　负我十年恩，欠尔千行泪。洒之北原上，不待秋风至。

卷381_14 「悼亡」孟郊
　　山头明月夜增辉，增辉不照重泉下。泉下双龙无再期，
　　金蚕玉燕空销化。朝云暮雨成古墟，萧萧野竹风吹亚。

卷381_15 「吊李元宾坟」孟郊
　　晓上荒凉原，吊彼寂寥魂。眼咽此时泪，耳凄在日言。
　　冥冥千万年，坟锁孤松根。

卷381_16 「览崔爽遗文，因纾幽怀」孟郊
　　堕泪数首文，悲结千里坟。苍旻且留我，白日空遗君。
　　仙鹤未巢月，衰凤先坠云。清风独起时，旧语如再闻。
　　瑶草罢葳蕤，桂花休氛氲。万物与我心，相感吴江濆。

卷381_17 「峡哀」孟郊
　　昔多相与笑，今谁相与哀。峡哀哭幽魂，噭噭风吹来。
　　堕魄抱空月，出没难自裁。齑粉一闪间，春涛百丈雷。
　　峡水声不平，碧沲牵清洄。沙棱箭箭急，波齿龂龂开。
　　呀彼无底吮，待此不测灾。谷号相喷激，石怒争旋回。
　　古醉有复乡，今缧多为能。字孤徒仿佛，衔雪犹惊猜。
　　薄俗少直肠，交结须横财。黄金买相吊，幽泣无馀漼.
　　我有古心意，为君空摧颓。
　　上天下天水，出地入地舟。石剑相劈斫，石波怒蛟虬。
　　花木叠宿春，风飙凝古秋。幽怪窟穴语，飞闻肸蚃流。
　　沉哀日已深，衔诉将何求。
　　三峡一线天，三峡万绳泉。上仄碎日月，下掣狂漪涟。
　　破魂一两点，凝幽数百年。峡晖不停午，峡险多饥涎。
　　树根锁枯棺，孤骨袅袅悬。树枝哭霜栖，哀韵杳杳鲜。
　　逐客零落肠，到此汤火煎。性命如纺绩，道路随索缘。
　　奠泪吊波灵，波灵将闪然。
　　峡乱鸣清磬，产石为鲜鳞。喷为腥雨涎，吹作黑井身。
　　怪光闪众异，饿剑唯待人。老肠未曾饱，古齿崭岩嗔。
　　嚼齿三峡泉，三峡声龂龂。
　　峡螭老解语，百丈潭底闻。毒波为计校，饮血养子孙。
　　既非皋陶吏，空食沉狱魂。潜怪何幽幽，魄说徒云云。
　　峡听哀哭泉，峡吊鳏寡猿。峡声非人声，剑水相劈翻。
　　斯谁士诸谢，奏此沉苦言。
　　谗人峡虬心，渴罪呀然浔。所食无直肠，所语饶枭音。
　　石齿嚼百泉，石风号千琴。幽哀莫能远，分雪何由寻。
　　月魄高卓卓，峡窟清沉沉。衔诉何时明，抱痛已不禁。
　　犀飞空波涛，裂石千嶔岑。
　　峡棱剸日月，日月多摧辉。物皆斜仄生，鸟亦斜仄飞。
　　潜石齿相锁，沉魂招莫归。恍惚清泉甲，斑斓碧石衣。
　　饿咽潺湲号，涎似泓浤肥。峡青不可游，腥草生微微。
　　峡景滑易堕，峡花怪非春。红光根潜涎，碧雨飞沃津。
　　巴谷蛟螭心，巴乡魍魉亲。啖生不问贤，至死独养身。
　　腥语信者谁，拗歌欢非真。仄田无异稼，毒水多狞鳞。
　　异类不可友，峡哀哀难伸。
　　峡水剑戟狞，峡舟霹雳翔。因依虺蜴手，起坐风雨忙。
　　峡旅多窜官，峡氓多非良。滑心不可求，滑习积已长。
　　漠漠涎雾起，龂龂涎水光。渴贤如之何，忽在水中央。
　　枭鸱作人语，蛟虬吸水波。能于白日间，谄欲晴风和。
　　骇智蹶众命，蕴腥布深萝。齿泉无底贫，锯涎在处多。
　　仄树鸟不巢，踔ez猿相过。峡哀不可听，峡怨其奈何。

卷381_15 「杏殇（杏殇，花乳也，霜翦而落，因悲昔婴，故作是诗）」孟郊
　　冻手莫弄珠，弄珠珠易飞。惊霜莫翦春，翦春无光辉。
　　零落小花乳，斓斑昔婴衣。拾之不盈把，日暮空悲归。
　　地上空拾星，枝上不见花。哀哀孤老人，戚戚无子家。
　　岂若没水凫，不如拾巢鸦。浪鷇破便飞，风雏袅相夸。
　　芳婴不复生，向物空悲嗟。
　　应是一线泪，入此春木心。枝枝不成花，片片落翦金。
　　春寿何可长，霜哀亦已深。常时洗芳泉，此日洗泪襟。
　　儿生月不明，儿死月始光。儿月两相夺，儿命果不长。
　　如何此英英，亦为吊苍苍。甘为堕地尘，不为末世芳。
　　踏地恐土痛，损彼芳树根。此诚天不知，翦弃我子孙。
　　垂枝有千落，芳命无一存。谁谓生人家，春色不入门。
　　冽冽霜杀春，枝枝疑纤刀。木心既零落，山窍空呼号。
　　班班落地英，点点如明膏。始知天地间，万物皆不牢。
　　哭此不成春，泪痕三四斑。失芳蝶既狂，失子老亦孱。
　　且无生生力，自有死死颜。灵凤不衔诉，谁为扣天关。
　　此儿自见灾，花发多不谐。穷老收碎心，永夜抱破怀。
　　声死更何言，意死不必喈。病叟无子孙，独立犹束柴。
　　霜似败红芳，剪啄十数双。参差呻细风，噞喁沸浅江。
　　泣凝不可消，恨壮难自降。空遗旧日影，怨彼小书窗。

卷381_16 「吊江南老家人春梅」孟郊
　　念尔筋力尽，违我衣食恩。奈何粗犷儿，生鞭见死痕。
　　旧使常以礼，新怨将谁吞。胡为乎泥中，消歇教义源。

卷381_17 「哭李丹员外，并寄杜中丞」孟郊
　　生死方知交态存，忍将齰齖报幽魂。
　　十年同在平原客，更遣何人哭寝门。

卷381_18 「哭刘言史」孟郊
　　诗人业孤峭，饿死良已多。相悲与相笑，累累其奈何。
　　精异刘言史，诗肠倾珠河。取次抱置之，飞过东溟波。
　　可惜大国谣，飘为四夷歌。常于众中会，颜色两切磋。
　　今日果成死，葬襄之洛河。洛岸远相吊，洒泪双滂沱。

卷381_19 「吊卢殷」孟郊
　　诗人多清峭，饿死抱空山。白云既无主，飞出意等闲。
　　久病床席尸，护丧童仆孱。故书穷鼠啮，狼藉一室间。
　　君归新鬼乡，我面古玉颜。羞见入地时，无人叫追攀。
　　百泉空相吊，日久哀潺潺。
　　唧唧复唧唧，千古一月色。新新复新新，千古一花春。
　　邙风噫孟郊，嵩秋葬卢殷。北邙前后客，相吊为埃尘。
　　北邙棘针草，泪根生苦辛。烟火不自暖，筋力早已贫。
　　幽荐一杯泣，泻之清洛滨。添为断肠声，愁杀长别人。
　　棘针风相号，破碎诸苦哀。苦哀不可闻，掩耳亦入来。
　　哭弦多煎声，恨涕有馀摧。噫贫气已焚，噫死心更灰。
　　梦世浮闪闪，泪波深洄洄。薤歌一以去，蒿闭不复开。
　　登封草木深，登封道路微。日月不与光，莓苔空生衣。
　　可怜无子翁，蚍蜉缘病肌。挛卧岁时长，涟涟但幽噫。
　　幽噫虎豹闻，此外相访稀。至亲唯有诗，抱心死有归。
　　河南韩先生，后君作因依。磨一片嵌岩，书千古光辉。
　　贤人无计校，生苦死徒夸。他名润子孙，君名润泥沙。
　　可惜千首文，闪如一朝花。零落难苦言，起坐空惊嗟。
　　耳闻陋巷生，眼见鲁山君。饿死始有名，饿名高氛氲。
　　戆叟老壮气，感之为忧云。所忧唯一泣，古今相纷纷。
　　平生与君说，逮此俱云云。
　　初识漆鬓发，争为新文章。夜踏明月桥，店饮吾曹床。
　　醉啜二杯酿，名郁一县香。寺中摘梅花，园里翦浮芳。
　　高嗜绿蔬羹，意轻肥腻羊。吟哦无滓韵，言语多古肠。
　　白首忽然至，盛年如偷将。清浊俱莫追，何须骂沧浪。
　　前贤多哭酒，哭酒免哭心。后贤试衔之，哀至无不深。
　　少年哭酒时，白发亦已侵。老年哭酒时，声韵随生沉。
　　寄言哭酒宾，勿作登封音。登封徒放声，天地竟难寻。
　　同人少相哭，异类多相号。始知禽兽痴，却至天然高。
　　非子病无泪，非父念莫劳。如何裁亲疏，用礼如用刀。
　　孤丧鲜匍匐，闭哀抱郁陶。烦他手中葬，诚信焉能褒。
　　嗟嗟无子翁，死弃如脱毛。
　　圣人哭贤人，骨化气为星。文章飞上天，列宿增晶荧。
　　前古文可数，今人文亦灵。高名称谪仙，升降曾莫停。
　　有文死更香，无文生亦腥。为君铿好辞，永传作谧宁。


　　卷二百九十七

卷297_1 「送人」王建
　　白日向西没，黄河复东流。人生足著地，宁免四方游。
　　我行无返顾，祝子勿回头。当须向前去，何用起离忧。
　　但恐无广路，平地作山丘。令我车与马，欲疾反停留。
　　蜀客多积货，边人易封侯。男儿恋家乡，欢乐为仇雠。
　　丁宁相劝勉，苦口幸无尤。对面无相成，不如豺虎俦。
　　彼远不寄书，此寒莫寄裘。与君俱绝迹，两念无因由。

卷297_2 「主人故亭」王建
　　主人昔专城，城南起高亭。贵与宾客游，工者夜不宁。
　　酒食宴圃人，栽接望早成。经年使家僮，远道求异英。
　　郡中暂闲暇，绕树引诸生。开泉浴山禽，为爱山中声。
　　世间事难保，一日各徂征。死生不相及，花落实方荣。
　　我来至此中，守吏非本名。重君昔为主，相与下马行。
　　旧岛日日摧，池水不复清。岂无后人赏，所贵手自营。
　　浇酒向所思，风起如有灵。此去不重来，重来伤我形。

卷297_3 「古从军」王建
　　汉家逐单于，日没处河曲。浮云道旁起，行子车下宿。
　　枪城围鼓角，毡帐依山谷。马上悬壶浆，刀头分颊肉。
　　来时高堂上，父母亲结束。回面不见家，风吹破衣服。
　　金疮在肢节，相与拔箭镞。闻道西凉州，家家妇女哭。

卷297_4 「邯郸主人」王建
　　远客无主人，夜投邯郸市。飞蛾绕残烛，半夜人醉起。
　　垆边酒家女，遗我缃绮被。合成双凤花，宛转不相离。
　　纵令颜色改，勿遣合欢异。一念始为难，万金谁足贵。
　　门前长安道，去者如流水。晨风群鸟翔，裴回别离此。

卷297_5 「泛水曲」王建
　　载酒入烟浦，方舟泛绿波。子酌我复饮，子饮我还歌。
　　莲深微路通，峰曲幽气多。阅芳无留瞬，弄桂不停柯。
　　水上秋日鲜，西山碧峨峨。兹欢良可贵，谁复更来过。

卷297_6 「江南杂体二首」王建
　　江上风翛翛，竹间湘水流。日夜桂花落，行人去悠悠。
　　复见离别处，虫声阴雨秋。
　　处处江草绿，行人发潇湘。潇湘回雁多，日夜思故乡。
　　春梦不知数，空山兰蕙芳。

卷297_7 「远征归」王建
　　万里发辽阳，处处问家乡。回车不淹辙，雨雪满衣裳。
　　行见日月疾，坐思道路长。但令不征戍，暗镜生重光。

卷297_8 「思远人」王建
　　妾思常悬悬，君行复绵绵。征途向何处，碧海与青天。
　　岁久自有念，谁令长在边。少年若不归，兰室如黄泉。

卷297_9 「伤近者不见」王建
　　离人隔中庭，幸不为远征。雕梁下有壁，闻语亦闻行。
　　天涯尚寄信，此处不传情。君能并照水，形影自分明。

卷297_10 「元日早朝」王建
　　大国礼乐备，万邦朝元正。东方色未动，冠剑门已盈。
　　帝居在蓬莱，肃肃钟漏清。将军领羽林，持戟巡宫城。
　　翠华皆宿陈，雪仗罗天兵。庭燎远煌煌，旗上日月明。
　　圣人龙火衣，寝殿开璇扃。龙楼横紫烟，宫女天中行。
　　六蕃倍位次，衣服各异形。举头看玉牌，不识宫殿名。
　　左右雉扇开，蹈舞分满庭。朝服带金玉，珊珊相触声。
　　泰阶备雅乐，九奏鸾凤鸣。裴回庆云中，竽磬寒铮铮。
　　三公再献寿，上帝锡永贞。天明告四方，群后保太平。

卷297_11 「闻故人自征戍回」王建
　　昔闻著征戍，三年一还乡。今来不换兵，须死在战场。
　　念子无气力，徒学事戎行。少年得生还，有同堕穹苍。
　　自去报尔家，再行上高堂。尔弟修废枥，尔母缝新裳。
　　恍恍恐不真，犹未苦承望。每日空出城，畏渴携壶浆。
　　安得缩地经，忽使在我傍。亦知远行劳，人悴马玄黄。
　　慎莫多停留，苦我居者肠。

卷297_12 「七泉寺上方」王建
　　长年好名山，本性今得从。回看尘迹遥，稍见麋鹿踪。
　　老僧云中居，石门青重重。阴泉养成龟，古壁飞却龙。
　　扫石礼新经，悬幡上高峰。日夕猿鸟合，觅食听山钟。
　　将火寻远泉，煮茶傍寒松。晚随收药人，便宿南涧中。
　　晨起冲露行，湿花枝茸茸。归依向禅师，愿作香火翁。

卷297_13 「从元太守夏宴西楼」王建
　　六月晨亦热，卑居多烦昏。五马游西城，几杖随朱轮。
　　西楼临方塘，嘉木当华轩。凫鹥满中流，有酒复盈尊。
　　山东地无山，平视大海垠。高风凉气来，灏景沈清源。
　　青衿俨坐傍，礼容益敦敦。愿为颜氏徒，歌咏夫子门。

卷297_14 「酬柏侍御闻与韦处士同游灵台寺见寄」王建
　　西域传中说，灵台属雍州。有泉皆圣迹，有石皆佛头。
　　所出薝卜香，外国俗来求。毒蛇护其下，樵者不可偷。
　　古碑在云巅，备载置寺由。魏家移下来，后人始增修。
　　近与韦处士，爱此山之幽。各自具所须，竹笼盛茶瓯。
　　牵马过危栈，襞衣涉奔流。草开平路尽，林下大石稠。
　　过郭转经峰，忽见东西楼。瀑布当寺门，迸落衣裳秋。
　　石苔铺紫花，溪叶裁碧油。松根载殿高，飘飖仙山浮。
　　县中贤大夫，一月前此游。赛神贺得雨，岂暇多停留。
　　二十韵新诗，远寄寻山俦。清泠玉涧泣，冷切石磬愁。
　　君名高难闲，余身愚终休。相将长无因，从今生离忧。

卷297_15 「荆南赠别李肇著作转韵诗」王建
　　辉天复耀地，再为歌咏始。素传学道徒，清门有君子。
　　文涧泻潺潺，德峰来垒垒。两京二十年，投食公卿间。
　　封章既不下，故旧多惭颜。卖马市耕牛，却归湘浦山。
　　麦收蚕上簇，衣食应丰足。碧涧伴僧禅，秋山对雨宿。
　　且欢身体适，幸免缨组束。上宰镇荆州，敬重同岁游。
　　欢逢通世友，简授画戎筹。迟迟就公食，怆怆别野裘。
　　主人开宴席，礼数无形迹。醉笑或颠吟，发谈皆损益。
　　临甃理芳鲜，升堂引宾客。早岁慕嘉名，远思今始平。
　　孔门忝同辙，潘馆幸诸甥。自知再婚娶，岂望为亲情。
　　欣欣还切切，又二千里别。楚笔防寄书，蜀茶忧远热。
　　关山足重叠，会合何时节。莫叹各从军，且愁岐路分。
　　美人停玉指，离瑟不中闻。争向巴山夜，猿声满碧云。

卷297_16 「早发金堤驿」王建
　　虫声四野合，月色满城白。家家闭户眠，行人发孤驿。
　　离家尚苦热，衣服唯轻绤。时节忽复迁，秋风彻经脉。
　　人睡落堑辙，马惊入芦荻。慰远时问程，惊昏忽摇策。
　　从军岂云乐，忧患常萦积。唯愿在贫家，团圆过朝夕。

卷297_17 「和裴相公道中赠别张相公」王建
　　云间双凤鸣，一去一归城。鞍马朝天色，封章恋阙情。
　　日临宫树高，烟盖沙草平。会当戎事息，联影绕池行。

卷297_18 「和钱舍人水植诗」王建
　　盆里盛野泉，晚鲜幽更好。初活草根浮，重生荷叶小。
　　多时水马出，尽日蜻蜓绕。朝早独来看，冷星沈碧晓。

卷297_19 「题寿安南馆」王建
　　明蒙竹间亭，天暖幽桂碧。云生四面山，水接当阶石。
　　湿树浴鸟痕，破苔卧鹿迹。不缘尘驾触，堪作商皓宅。

卷297_20 「送张籍归江东」王建
　　清泉浣尘缁，灵药释昏狂。君诗发大雅，正气回我肠。
　　复令五彩姿，洁白归天常。昔岁同讲道，青襟在师傍。
　　出处两相因，如彼衣与裳。行行成此归，离我适咸阳。
　　失意未还家，马蹄尽四方。访余咏新文，不倦道路长。
　　僮仆怀昔念，亦如还故乡。相亲惜昼夜，寝息不异床。
　　犹将在远道，忽忽起思量。黄金未为罍，无以挹酒浆。
　　所念俱贫贱，安得相发扬。回车远归省，旧宅江南厢。
　　归乡非得意，但贵情义彰。五月天气热，波涛毒于汤。
　　慎勿多饮酒，药膳愿自强。

卷297_21 「励学」王建
　　买地不肥实，其繁系耕凿。良田少锄理，兰焦香亦薄。
　　勿以听者迷，故使宫徵错。谁言三岁童，还能分善恶。
　　孜孜日求益，犹恐业未博。况我性顽蒙，复不勤修学。
　　有如朝暮食，暂亏忧陨获。若使无六经，贤愚何所托。

卷297_22 「山中寄及第故人」王建
　　长长南山松，短短北涧杨。俱承日月照，幸免斤斧伤。
　　去年与子别，诚言暂还乡。如何弃我去，天路忽腾骧。
　　谁谓有双目，识貌不识肠。岂知心内乖，著我薜萝裳。
　　寻君向前事，不叹今异翔。往往空室中，寤寐说珪璋。
　　十年居此溪，松桂日苍苍。自从无佳人，山中不辉光。
　　尽弃所留药，亦焚旧草堂。还君誓已书，归我学仙方。
　　既为参与辰，各愿不相望。始终名利途，慎勿罹咎殃。

卷297_23 「求友」王建
　　鉴形须明镜，疗疾须良医。若无傍人见，形疾安自知。
　　世路薄言行，学成弃其师。每怀一饭恩，不重劝勉词。
　　斅学既不诚，朋友道日亏。遂作名利交，四海争奔驰。
　　常慕正直人，生死不相离。苟能成我身，甘与僮仆随。
　　我言彼当信，彼道我无疑。针药及病源，以石投深池。
　　终朝举善道，敬爱当行之。纵令误所见，亦贵本相规。
　　不求立名声，所贵去瑕玼.各愿贻子孙，永为后世资。

卷297_24 「寄李益少监兼送张实游幽州」王建
　　大雅废已久，人伦失其常。天若不生君，谁复为文纲。
　　迷者得道路，溺者遇舟航。国风人已变，山泽增辉光。
　　星辰有其位，岂合离帝傍。贤人既遐征，凤鸟安来翔。
　　少小慕高名，所念隔山冈。集卷新纸封，每读常焚香。
　　古来难自达，取鉴在贤良。未为知音故，徒恨名不彰。
　　谅无金石坚，性命岂能长。常恐一世中，不上君子堂。
　　伟哉清河子，少年志坚强。箧中有素文，千里求发扬。
　　自顾音韵乖，无因合宫商。幸君达精诚，为我求回章。

卷297_25 「寄崔列中丞」王建
　　火山无冷地，浊流无清源。人生在艰世，何处避谗言。
　　诸侯镇九州，天子开四门。尚有忠义士，不得申其冤。
　　嘉木移远植，为我当行轩。君子居要途，易失主人恩。
　　我爱古人道，师君直且温。贪泉誓不饮，邪路誓不奔。
　　如何非冈坂，故使车轮翻。妓妾随他人，家事幸获存。
　　当时门前客，默默空冤烦。从今遇明代，善恶亦须论。
　　莫以曾见疑，直道遂不敦。

卷297_26 「喻时」王建
　　去者如弊帷，来者如新衣。鲜华非久长，色落还弃遗。
　　讵知行者夭，岂悟壮者衰。区区未死间，回面相是非。
　　好闻苦不乐，好视忽生疵。乃明万物情，皆逐人心移。
　　古今尽如此，达士将何为。

卷297_27 「赠王侍御」王建
　　愚者昧邪正，贵将平道行。君子抱仁义，不惧天地倾。
　　三受主人辟，方出咸阳城。迟疑匪自崇，将显求贤名。
　　自来掌军书，无不尽臣诚。何必操白刃，始致海内平。
　　恭事四海人，甚于敬公卿。有恶如己辱，闻善如己荣。
　　或人居饥寒，进退陈中情。彻晏听苦辛，坐卧身不宁。
　　以心应所求，尽家犹为轻。衣食有亲疏，但恐逾礼经。
　　我今愿求益，讵敢为友生。幸君扬素风，永作来者程。

卷297_28 「宋氏五女（若芬五女：若华、若昭、若伦、若宪、若茵）」王建
　　五女誓终养，贞孝内自持。兔丝自萦纡，不上青松枝。
　　晨昏在亲傍，闲则读书诗。自得圣人心，不因儒者知。
　　少年绝音华，贵绝父母词。素钗垂两髦，短窄古时衣。
　　行成闻四方，征诏环珮随。同时入皇宫，联影步玉墀。
　　乡中尚其风，重为修茅茨。圣朝有良史，将此为女师。

卷297_29 「送于丹移家洺州」王建
　　忆昔门馆前，君当童子年。今来见成长，俱过远所传。
　　诗礼不外学，兄弟相攻研。如彼贩海翁，岂种溪中田。
　　四方尚尔文，独我敬尔贤。但爱金玉声，不贵金玉坚。
　　孤遗一室中，寝食不相捐。饱如肠胃同，疾苦肤体连。
　　耕者求沃土，沤者求深源。彼邦君子居，一日可徂迁。
　　念此居处近，各为衣食牵。从今不见面，犹胜异山川。
　　既乖欢会期，郁郁两难宣。素琴苦无徽，安得宫商全。
　　他皆缓别日，我愿促行轩。送人莫长歌，长歌离恨延。
　　羸马不知去，过门常盘旋。会当为尔邻，有地容一泉。

卷297_30 「留别舍弟」王建
　　孤贱相长育，未曾为远游。谁不重欢爱，晨昏阙珍羞。
　　出门念衣单，草木当穷秋。非疾有忧叹，实为人子尤。
　　世情本难合，对面隔山丘。况复干戈地，懦夫何所投。
　　与尔俱长成，尚为沟壑忧。岂非轻岁月，少小不勤修。
　　从今解思量，勉力谋善猷。但得成尔身，衣食宁我求。
　　固合受此训，堕慢为身羞。岁暮当归来，慎莫怀远游。

卷297_31 「坏屋」王建
　　官家有坏屋，居者愿离得。苟或幸其迁，回循任倾侧。
　　若当君子住，一日还修饰。必使换榱楹，先须木端直。
　　永令雀与鼠，无处求栖息。坚固传后人，从今勉劳力。
　　以兹喻臣下，亦可成邦国。虽曰愚者词，将来幸无惑。

卷297_32 「送薛蔓应举」王建
　　四海重贡献，珠赆称至珍。圣朝开礼闱，所贵集嘉宾。
　　若生在世间，此路出常伦。一士登甲科，九族光彩新。
　　憧憧车马徒，争路长安尘。万目视高天，升者得苦辛。
　　况子当少年，丈人在咸秦。出门见宫阙，献赋侍朱轮。
　　有贤大国丰，无子一家贫。男儿富邦家，岂为荣其身。
　　煌煌文明代，俱幸生此辰。自顾非国风，难以合圣人。
　　子去东堂上，我归南涧滨。愿君勤作书，与我山中邻。

卷297_33 「将归故山留别杜侍御」王建
　　有川不得涉，有路不得行。沈沈百忧中，一日如一生。
　　错来干诸侯，石田废春耕。虎戟卫重门，何因达中诚。
　　日月俱照辉，山川异阴晴。如何百里间，开目不见明。
　　我今归故山，誓与草木并。愿君去丘坂，长使道路平。

卷297_34 「送韦处士老舅」王建
　　忆昨痴小年，不知有经籍。常随童子游，多向外家剧。
　　偷花入邻里，弄笔书墙壁。照水学梳头，应门未穿帻。
　　人前赏文性，梨果蒙不惜。赋字咏新泉，探题得幽石。
　　自从出关辅，三十年作客。风雨一飘飖，亲情多阻隔。
　　如何二千里，尘土驱蹇瘠。良久陈苦辛，从头叹衰白。
　　既来今又去，暂笑还成戚。落日动征车，春风卷离席。
　　云台观西路，华岳祠前柏。会得过帝乡，重寻旧行迹。

卷297_35 「送同学故人」王建
　　各为四方人，此地同事师。业成有先后，不得长相随。
　　出林多道路，缘冈复绕陂。念君辛苦行，令我形体疲。
　　黄叶堕车前，四散当此时。亭上夜萧索，山风水离离。

卷297_36 「幽州送申稷评事归平卢」王建
　　行子绕天北，山高塞复深。升堂展客礼，临水濯缨襟。
　　驱驰戎地马，聚散林间禽。一杯泻东流，各愿无异心。
　　蓟亭虽苦寒，春夕勿重衾。从军任白头，莫卖故山岑。

卷297_37 「温门山」王建
　　早入温门山，群峰乱如戟。崩崖欲相触，呀豁断行迹。
　　脱屐寻浅流，定足畏欹石。路尽十里溪，地多千岁柏。
　　洞门昼阴黑，深处惟石壁。似见丹砂光，亦闻钟乳滴。
　　灵池出山底，沸水冲地脉。暖气成湿烟，濛濛窗中白。
　　随僧入古寺，便是云外客。月出天气凉，夜钟山寂寂。

卷297_38 「代故人新姬侍疾」王建
　　双毂不回辙，子疾已在旁。侍坐长摇扇，迎医渐下床。
　　新施箱中幔，未洗来时妆。奉君缠绵意，幸愿莫相忘。

卷297_39 「采桑」王建
　　鸟鸣桑叶间，绿条复柔柔。攀看去手近，放下长长钩。
　　黄花盖野田，白马少年游。所念岂回顾，良人在高楼。

卷297_40 「晓思」王建
　　晓气生绿水，春条露霏霏。林间栖鸟散，远念征人起。
　　幽花宿含彩，早蝶寒弄翅。君行非晨风，讵能从门至。

卷297_41 「早起」王建
　　回灯正衣裳，出户星未稀。堂前候姑起，环珮生晨辉。
　　暗池光幂zx，密树花葳蕤。九城钟漏绝，遥听直郎归。

卷二百九十八

卷298_1 「凉州行」王建
　　凉州四边沙皓皓，汉家无人开旧道。边头州县尽胡兵，
　　将军别筑防秋城。万里人家皆已没，年年旌节发西京。
　　多来中国收妇女，一半生男为汉语。蕃人旧日不耕犁，
　　相学如今种禾黍。驱羊亦著锦为衣，为惜毡裘防斗时。
　　养蚕缲茧成匹帛，那堪绕帐作旌旗。城头山鸡鸣角角，
　　洛阳家家学胡乐。

卷298_2 「寒食行」王建
　　寒食家家出古城，老人看屋少年行。丘垄年年无旧道，
　　车徒散行入衰草。牧儿驱牛下冢头，畏有家人来洒扫。
　　远人无坟水头祭，还引妇姑望乡拜。三日无火烧纸钱，
　　纸钱那得到黄泉。但看垄上无新土，此中白骨应无主。

卷298_3 「促刺词（一作促促行）」王建
　　促刺复促刺，水中无鱼山无石。少年虽嫁不得归，
　　头白犹著父母衣。田边旧宅非所有，我身不及逐鸡飞。
　　出门若有归死处，猛虎当衢向前去。百年不遣踏君门，
　　在家谁唤为新妇。岂不见他邻舍娘，嫁来常在舅姑傍。

卷298_4 「垄头水」王建
　　垄水何年垄头别，不在山中亦呜咽。征人塞耳马不行，
　　未到垄头闻水声。谓是西流入蒲海，还闻北去绕龙城。
　　垄东垄西多屈曲，野麋饮水长簇簇。胡兵夜回水旁住，
　　忆著来时磨剑处。向前无井复无泉，放马回看垄头树。

卷298_5 「北邙行（一作北邙山）」王建
　　北邙山头少闲土，尽是洛阳人旧墓。旧墓人家归葬多，
　　堆著黄金无买处。天涯悠悠葬日促，冈坂崎岖不停毂。
　　高张素幕绕铭旌，夜唱挽歌山下宿。洛阳城北复城东，
　　魂车祖马长相逢。车辙广若长安路，蒿草少于松柏树。
　　涧底盘陀石渐稀，尽向坟前作羊虎。谁家石碑文字灭，
　　后人重取书年月。朝朝车马送葬回，还起大宅与高台。

卷298_6 「温泉宫行」王建
　　十月一日天子来，青绳御路无尘埃。宫前内里汤各别，
　　每个白玉芙蓉开。朝元阁向山上起，城绕青山龙暖水。
　　夜开金殿看星河，宫女知更月明里。武皇得仙王母去，
　　山鸡昼鸣宫中树。温泉决决出宫流，宫使年年修玉楼。
　　禁兵去尽无射猎，日西麋鹿登城头。梨园弟子偷曲谱，
　　头白人间教歌舞。

卷298_7 「春词」王建
　　红烟满户日照梁，天丝软弱虫飞扬。菱花霍霍绕帷光，
　　美人对镜著衣裳。庭中并种相思树，夜夜还栖双凤凰。

卷298_8 「辽东行」王建
　　辽东万里辽水曲，古戍无城复无屋。黄云盖地雪作山，
　　不惜黄金买衣服。战回各自收弓箭，正西回面家乡远。
　　年年郡县送征人，将与辽东作丘坂。宁为草木乡中生，
　　有身不向辽东行。

卷298_9 「塞上梅」王建
　　天山路傍一株梅，年年花发黄云下。昭君已殁汉使回，
　　前后征人惟系马。日夜风吹满陇头，还随陇水东西流。
　　此花若近长安路，九衢年少无攀处。

卷298_10 「戴胜词」王建
　　戴胜谁与尔为名，木中作窠墙上鸣。声声催我急种谷，
　　人家向田不归宿。紫冠采采褐羽斑，衔得蜻蜓飞过屋。
　　可怜白鹭满绿池，不如戴胜知天时。

卷298_11 「秋千词」王建
　　长长丝绳紫复碧，袅袅横枝高百尺。少年儿女重秋千，
　　盘巾结带分两边。身轻裙薄易生力，双手向空如鸟翼。
　　下来立定重系衣，复畏斜风高不得。傍人送上那足贵，
　　终赌鸣珰斗自起。回回若与高树齐，头上宝钗从堕地。
　　眼前争胜难为休，足踏平地看始愁。

卷298_12 「开池得古钗」王建
　　美人开池北堂下，拾得宝钗金未化。凤凰半在双股齐，
　　钿花落处生黄泥。当时堕地觅不得，暗想窗中还夜啼。
　　可知将来对夫婿，镜前学梳古时髻。莫言至死亦不遗，
　　还似前人初得时。

卷298_13 「赛神曲」王建
　　男抱琵琶女作舞，主人再拜听神语。新妇上酒勿辞勤，
　　使尔舅姑无所苦。椒浆湛湛桂座新，一双长箭系红巾。
　　但愿牛羊满家宅，十月报赛南山神。青天无风水复碧，
　　龙马上鞍牛服轭。纷纷醉舞踏衣裳，把酒路旁劝行客。

卷298_14 「田家留客」王建
　　人家少能留我屋，客有新浆马有粟。远行僮仆应苦饥，
　　新妇厨中炊欲熟。不嫌田家破门户，蚕房新泥无风土。
　　行人但饮莫畏贫。明府上来何苦辛。丁宁回语屋中妻，
　　有客勿令儿夜啼。双冢直西有县路，我教丁男送君去。

卷298_15 「精卫词」王建
　　精卫谁教尔填海，海边石子青磊磊。但得海水作枯池，
　　海中鱼龙何所为。口穿岂为空衔石，山中草木无全枝。
　　朝在树头暮海里，飞多羽折时堕水。高山未尽海未平，
　　愿我身死子还生。

卷298_16 「老妇叹镜」王建
　　嫁时明镜老犹在，黄金镂画双凤背。忆昔咸阳初买来，
　　灯前自绣芙蓉带。十年不开一片铁，长向暗中梳白发。
　　今日后床重照看，生死终当此长别。

卷298_17 「望夫石」王建
　　望夫处，江悠悠。化为石，不回头。
　　上头日日风复雨，行人归来石应语。

卷298_18 「别鹤曲」王建
　　主人一去池水绝，池鹤散飞不相别。青天漫漫碧水重，
　　知向何山风雪中。万里虽然音影在，两心终是死生同。
　　池边巢破松树死，树头年年乌生子。

卷298_19 「乌栖曲」王建
　　章华宫人夜上楼，君王望月西山头。
　　夜深宫殿门不锁，白露满山山叶堕。

卷298_20 「雉将雏」王建
　　雉咿喔，雏出ob.毛斑斑，觜啄啄。学飞未得一尺高，
　　还逐母行旋母脚。麦垄浅浅难蔽身，远去恋雏低怕人。
　　时时土中鼓两翅，引雏拾虫不相离。

卷298_21 「白纻歌二首」王建
　　天河漫漫北斗璨，宫中乌啼知夜半。新缝白纻舞衣成，
　　来迟邀得吴王迎。低鬟转面掩双袖。玉钗浮动秋风生。
　　酒多夜长夜未晓，月明灯光两相照。后庭歌声更窈窕。
　　馆娃宫中春日暮，荔枝木瓜花满树。城头乌栖休击鼓，
　　青娥弹瑟白纻舞。夜天曈曈不见星，宫中火照西江明。
　　美人醉起无次第，堕钗遗珮满中庭。此时但愿可君意，
　　回昼为宵亦不寐。年年奉君君莫弃。

卷298_22 「短歌行」王建
　　人初生，日初出。上山迟，下山疾。百年三万六千朝，
　　夜里分将强半日。有歌有舞须早为，昨日健于今日时。
　　人家见生男女好，不知男女催人老。短歌行，无乐声。

卷298_23 「饮马长城窟」王建
　　长城窟，长城窟边多马骨。古来此地无井泉，
　　赖得秦家筑城卒。征人饮马愁不回，长城变作望乡堆。
　　蹄踪未干人去近，续后马来泥污尽。枕弓睡著待水生，
　　不见阴山在前阵。马蹄足脱装马头，健儿战死谁封侯。

卷298_24 「乌夜啼」王建
　　庭树乌，尔何不向别处栖，夜夜夜半当户啼。
　　家人把烛出洞户，惊栖失群飞落树。一飞直欲飞上天。
　　回回不离旧栖处。未明重绕主人屋，欲下空中黑相触。
　　风飘雨湿亦不移，君家树头多好枝。

卷298_25 「簇蚕辞」王建
　　蚕欲老，箔头作茧丝皓皓。场宽地高风日多，
　　不向中庭z4蒿草。神蚕急作莫悠扬，年来为尔祭神桑。
　　但得青天不下雨，上无苍蝇下无鼠。新妇拜簇愿茧稠，
　　女洒桃浆男打鼓。三日开箔雪团团，先将新茧送县官。
　　已闻乡里催织作，去与谁人身上著。

卷298_9 「渡辽水」王建
　　渡辽水，此去咸阳五千里。来时父母知隔生，
　　重著衣裳如送死。亦有白骨归咸阳，营家各与题本乡。
　　身在应无回渡日，驻马相看辽水傍。

卷298_10 「空城雀」王建
　　空城雀，何不飞来人家住，空城无人种禾黍。
　　土间生子草间长，满地蓬蒿幸无主。近村虽有高树枝，
　　雨中无食长苦饥。八月小儿挟弓箭，家家畏向田头飞。
　　但能不出空城里，秋时百草皆有子。报言黄口莫啾啾，
　　长尔得成无横死。

卷298_11 「水运行」王建
　　西江运船立红帜，万棹千帆绕江水。去年六月无稻苗，
　　已说水乡人饿死。县官部船日算程，暴风恶雨亦不停。
　　在生有乐当有苦，三年作官一年行。坏舟畏鼠复畏漏，
　　恐向太仓折升斗。辛勤耕种非毒药，看著不入农夫口。
　　用尽百金不为费，但得一金即为利。远征海稻供边食，
　　岂如多种边头地。

卷298_12 「当窗织」王建
　　叹息复叹息，园中有枣行人食。贫家女为富家织。
　　翁母隔墙不得力。水寒手涩丝脆断，续来续去心肠烂。
　　草虫促促机下啼，两日催成一匹半。输官上顶有零落，
　　姑未得衣身不著。当窗却羡青楼倡，十指不动衣盈箱。

卷298_13 「失钗怨」王建
　　贫女铜钗惜于玉，失却来寻一日哭。嫁时女伴与作妆，
　　头戴此钗如凤凰。双杯行酒六亲喜，我家新妇宜拜堂。
　　镜中乍无失髻样，初起犹疑在床上。高楼翠钿飘舞尘，
　　明日从头一遍新。

卷298_14 「春燕词」王建
　　新燕新燕何不定，东家绿池西家井。飞鸣当户影悠扬，
　　一绕檐头一绕梁。黄姑说向新妇女，去年堕子污衣箱。
　　已能辞山复过海，幸我堂前故巢在。求食慎勿爱高飞，
　　空中饥鸢为尔害。辛勤作窠在画梁，愿得年年主人富。

卷298_15 「主人故池」王建
　　高池高阁上连起，荷叶团团盖秋水。
　　主人已远凉风生，旧客不来芙蓉死。

卷298_16 「古宫怨」王建
　　乳乌哑哑飞复啼，城头晨夕宫中栖。
　　吴王别殿绕江水，后宫不开美人死。

卷298_17 「关山月」王建
　　关山月，营开道白前军发。冻轮当碛光悠悠，
　　照见三堆两堆骨。边风割面天欲明，金沙岭西看看没。

卷298_18 「赠离曲」王建
　　合欢叶堕梧桐秋，鸳鸯背飞水分流。少年使我忽相弃。
　　雌号雄鸣夜悠悠。夜长月没虫切切，冷风入房灯焰灭。
　　若知中路各西东，彼此不忘同心结。收取头边蛟龙枕，
　　留著箱中双雉裳。我今焚却旧房物，免使他人登尔床。

卷298_19 「宛转词」王建
　　宛宛转转胜上纱，红红绿绿苑中花。
　　纷纷泊泊夜飞鸦，寂寂寞寞离人家。

卷298_20 「水夫谣」王建
　　苦哉生长当驿边，官家使我牵驿船。辛苦日多乐日少，
　　水宿沙行如海鸟。逆风上水万斛重，前驿迢迢后淼淼。
　　半夜缘堤雪和雨，受他驱遣还复去。衣寒衣湿披短蓑，
　　臆穿足裂忍痛何。到明辛苦无处说，齐声腾踏牵船出。
　　一间茆屋何所直，父母之乡去不得。我愿此水作平田，
　　长使水夫不怨天。

卷298_21 「田家行」王建
　　男声欣欣女颜悦，人家不怨言语别。五月虽热麦风清，
　　檐头索索缲车鸣。野蚕作茧人不取，叶间扑扑秋蛾生。
　　麦收上场绢在轴，的知输得官家足。不望入口复上身，
　　且免向城卖黄犊。回家衣食无厚薄，不见县门身即乐。

卷298_22 「去妇」王建
　　新妇去年胼手足，衣不暇缝蚕废簇。白头使我忧家事，
　　还如夜里烧残烛。当初为取傍人语，岂道如今自辛苦。
　　在时纵嫌织绢迟，有丝不上邻家机。

卷298_23 「神树词」王建
　　我家家西老棠树，须晴即晴雨即雨。四时八节上杯盘，
　　愿神莫离神处所。男不着丁女在舍，官事上下无言语。
　　老身长健树婆娑，万岁千年作神主。

卷298_24 「祝鹊」王建
　　神鹊神鹊好言语，行人早回多利赂。
　　我今庭中栽好树，与汝作巢当报汝。

卷298_25 「古谣」王建
　　一东一西垄头水，一聚一散天边霞。
　　一来一去道上客，一颠一倒池中麻。

卷298_26 「公无渡河」王建
　　渡头恶天两岸远，波涛塞川如叠坂。幸无白刃驱向前，
　　何用将身自弃捐。蛟龙啮骨鱼食血，黄泥直下无青天。
　　男儿纵轻妇人语，惜君性命还须取。妇人无力挽断衣，
　　舟沈身死悔难追。公无渡河，公须自为。

卷298_27 「海人谣」王建
　　海人无家海里住，采珠役象为岁赋。
　　恶波横天山塞路，未央宫中常满库。

卷298_28 「行见月」王建
　　月初生，居人见月一月行。行行一年十二月，
　　强半马上看盈缺。百年欢乐能几何，在家见少行见多。
　　不缘衣食相驱遣，此身谁愿长奔波。箧中有帛仓有粟，
　　岂向天涯走碌碌。家人见月望我归，正是道上思家时。

卷298_29 「七夕曲」王建
　　河边独自看星宿，夜织天丝难接续。抛梭振镊动明珰，
　　为有秋期眠不足。遥愁今夜河水隔，龙驾车辕鹊填石。
　　流苏翠帐星渚间，环珮无声灯寂寂。两情缠绵忽如故。
　　复畏秋风生晓路。幸回郎意且斯须，一年中别今始初。
　　明星未出少停车。

卷298_30 「两头纤纤」王建
　　两头纤纤青玉玦，半白半黑头上发。
　　逼逼仆仆春冰裂，磊磊落落桃花结。

卷298_31 「独漉歌」王建
　　独独漉漉，鼠食猫肉。乌日中，鹤露宿。黄河水直人心曲。

卷298_32 「寄远曲」王建
　　美人别来无处所，巫山月明湘江雨。千回相见不分明，
　　井底看星梦中语。两心相对尚难知，何况万里不相疑。

卷298_33 「伤韦令孔雀词」王建
　　可怜孔雀初得时，美人为尔别开池。池边凤凰作伴侣，
　　羌声鹦鹉无言语。雕笼玉架嫌不栖，夜夜思归向南舞。
　　如今憔悴人见恶，万里更求新孔雀。热眠雨水饥拾虫，
　　翠尾盘泥金彩落。多时人养不解飞，海山风黑何处归。

卷298_34 「伤邻家鹦鹉词」王建
　　东家小女不惜钱，买得鹦鹉独自怜。自从死却家中女，
　　无人更共鹦鹉语。十日不饮一滴浆，泪渍绿毛头似鼠。
　　舌关哑咽畜哀怨，开笼放飞离人眼。短声亦绝翠臆翻，
　　新墓崔嵬旧巢远。此禽有志女有灵，定为连理相并生。

卷298_35 「春来曲」王建
　　春欲来，每日望春门早开。黄衫白马带尘土，
　　逢著探春人却回。御堤内园晓过急，九衢大宅家家入。
　　青帝少女染桃花，露妆初出红犹湿。光风暾暾蝶宛宛，
　　绕树气匝枝柯软。可怜寒食街中郎，早起著得单衣裳。
　　少年即见春好处，似我白头无好树。

卷298_36 「春去曲」王建
　　春已去，花亦不知春去处。缘冈绕涧却归来，
　　百回看著无花树。就中一夜东风恶，收红拾紫无遗落。
　　老夫不比少年儿，不中数与春别离。

卷298_37 「东征行」王建
　　桐柏水西贼星落，枭雏夜飞林木恶。相国刻日波涛清，
　　当朝自请东南征。舍人为宾侍郎副，晓觉蓬莱欠珮声。
　　玉阶舞蹈谢旌节，生死向前山可穴。同时赐马并赐衣，
　　御楼看带弓刀发。马前猛士三百人，金书左右红旗新。
　　司庖常膳皆得对，好事将军封尔身。男儿生杀在手里，
　　营门老将皆忧死。曈曈白日当南山，不立功名终不还。

卷298_38 「荆门行」王建
　　江边行人暮悠悠，山头殊未见荆州。岘亭西南路多曲，
　　栎林深深石镞镞。看炊红米煮白鱼，夜向鸡鸣店家宿。
　　南中三月蚊蚋生，黄昏不闻人语声。生纱帷疏薄如雾，
　　隔衣噆肤耳边鸣。欲明不待灯火起，唤得官船过蛮水。
　　女儿停客茆屋新，开门扫地桐花里。犬声扑扑寒溪烟，
　　人家烧竹种山田。巴云欲雨薰石热，麋鹿度江虫出穴。
　　大蛇过处一山腥，野牛惊跳双角折。斜分汉水横千山，
　　山青水绿荆门关。向前问个长沙路，旧是屈原沈溺处。
　　谁家丹旐已南来，逢著流人从此去。月明山鸟多不栖，
　　下枝飞上高枝啼。主人念远心不怿，罗衫卧对章台夕。
　　红烛交横各自归，酒醒还是他乡客。壮年留滞尚思家，
　　况复白头在天涯。

卷298_39 「镜听词」王建
　　重重摩挲嫁时镜，夫婿远行凭镜听。回身不遣别人知，
　　人意丁宁镜神圣。怀中收拾双锦带，恐畏街头见惊怪。
　　嗟嗟eP々下堂阶，独自灶前来跪拜。出门愿不闻悲哀，
　　郎在任郎回未回。月明地上人过尽，好语多同皆道来。

卷帷上床喜不定。与郎裁衣失翻正。可中三日得相见，
　　重绣锦囊磨镜面。

卷298_40 「行宫词」王建
　　上阳宫到蓬莱殿，行宫岩岩遥相见。向前天子行幸多，
　　马蹄车辙山川遍。当时州县每年修，皆留内人看玉案。
　　禁兵夺得明堂后，长闭桃源与绮绣。开元歌舞古草头，
　　梁州乐人世嫌旧。官家乏人作宫户，不泥宫墙斫宫树。
　　两边仗屋半崩摧，夜火入林烧殿柱。休封中岳六十年，
　　行宫不见人眼穿。

卷298_41 「羽林行」王建
　　长安恶少出名字，楼下劫商楼上醉。天明下直明光宫，
　　散入五陵松柏中。百回杀人身合死，赦书尚有收城功。
　　九衢一日消息定，乡吏籍中重改姓。出来依旧属羽林，
　　立在殿前射飞禽。

卷298_42 「射虎行」王建
　　自去射虎得虎归，官差射虎得虎迟。独行以死当虎命，
　　两人因疑终不定。朝朝暮暮空手回，山下绿苗成道径。
　　远立不敢污箭镞，闻死还来分虎肉。惜留猛虎著深山，
　　射杀恐畏终身闲。

卷298_43 「远将归」王建
　　远将归，胜未别离时。在家相见熟，新归欢不足。
　　去愿车轮迟，回思马蹄速。但令在舍相对贫，
　　不向天涯金绕身。

卷298_44 「寻橦歌」王建
　　人间百戏皆可学，寻橦不比诸馀乐。重梳短髻下金钿，
　　红帽青巾各一边。身轻足捷胜男子，绕竿四面争先缘。
　　习多倚附欹竿滑，上下蹁跹皆著袜。翻身垂颈欲落地，
　　却住把腰初似歇。大竿百夫擎不起，袅袅半在青云里。
　　纤腰女儿不动容，戴行直舞一曲终。回头但觉人眼见，
　　矜难恐畏天无风。险中更险何曾失，山鼠悬头猿挂膝。
　　小垂一手当舞盘，斜惨双蛾看落日。斯须改变曲解新，
　　贵欲欢他平地人。散时满面生颜色，行步依前无气力。

卷298_45 「铜雀台」王建
　　娇爱更何日，高台空数层。含啼映双袖，不忍看西陵。
　　漳水东流无复来，百花辇路为苍苔。青楼月夜长寂寞，
　　碧云日暮空裴回。君不见邺中万事非昔时，
　　古人不在今人悲。春风不逐君王去，草色年年旧宫路。
　　宫中歌舞已浮云，空指行人往来处。

卷298_46 「鸡鸣曲」王建
　　鸡初鸣，明星照东屋；鸡再鸣，红霞生海腹。
　　百官待漏双阙前，圣人亦挂山龙服。宝钗命妇灯下起，
　　环珮玲珑晓光里。直内初烧玉案香，司更尚滴铜壶水。
　　金吾卫里直郎妻，到明不睡听晨鸡。天头日月相送迎，
　　夜栖旦鸣人不迷。

卷298_47 「送衣曲」王建
　　去秋送衣渡黄河，今秋送衣上陇坂。妇人不知道径处，
　　但问新移军近远。半年著道经雨湿，开笼见风衣领急。
　　旧来十月初点衣，与郎著向营中集。絮时厚厚绵纂纂，
　　贵欲征人身上暖。愿身莫著裹尸归，愿妾不死长送衣。

卷298_48 「斜路行」王建
　　世间娶容非娶妇，中庭牡丹胜松树。九衢大道人不行，
　　走马奔车逐斜路。斜路行熟直路荒，东西岂是横太行。
　　南楼弹弦北户舞，行人到此多回徨。头白如丝面如茧，
　　亦学少年行不返。纵令自解思故乡，轮折蹄穿白日晚。
　　谁将古曲换斜音，回取行人斜路心。

卷298_49 「织锦曲」王建
　　大女身为织锦户，名在县家供进簿。长头起样呈作官，
　　闻道官家中苦难。回花侧叶与人别，唯恐秋天丝线干。
　　红缕葳蕤紫茸软，蝶飞参差花宛转。一梭声尽重一梭，
　　玉腕不停罗袖卷。窗中夜久睡髻偏，横钗欲堕垂著肩。
　　合衣卧时参没后，停灯起在鸡鸣前。一匹千金亦不卖，
　　限日未成宫里怪。锦江水涸贡转多，宫中尽著单丝罗。
　　莫言山积无尽日，百尺高楼一曲歌。

卷298_50 「捣衣曲（一作送衣曲）」王建
　　月明中庭捣衣石，掩帷下堂来捣帛。妇姑相对神力生，
　　双揎白腕调杵声。高楼敲玉节会成，家家不睡皆起听。
　　秋天丁丁复冻冻，玉钗低昂衣带动。夜深月落冷如刀，
　　湿著一双纤手痛。回编易裂看生熟，鸳鸯纹成水波曲。
　　重烧熨斗帖两头，与郎裁作迎寒裘。

卷298_51 「秋夜曲二首」王建
　　天清漏长霜泊泊，兰绿收荣桂膏涸。高楼云鬟弄婵娟，
　　古瑟暗断秋风弦。玉关遥隔万里道，金刀不剪双泪泉。
　　香囊火死香气少，向帷合眼何时晓。城乌作营啼野月，
　　秦州少妇生离别。
　　秋灯向壁掩洞房，良人此夜直明光。
　　天河悠悠漏水长，南楼北斗两相当。

卷298_52 「题台州隐静寺」王建
　　隐静灵仙寺天凿，杯度飞来建岩壑。五峰直上插银河，
　　一涧当空泻寥廓。崆峒黯淡碧琉璃，白云吞吐红莲阁。
　　不知势压天几重，钟声常闻月中落。

卷二百九十九

卷299_1 「送人游塞」王建
　　初晴天堕丝，晚色上春枝。城下路分处，边头人去时。
　　停车数行日，劝酒问回期。亦是茫茫客，还从此别离。

卷299_2 「塞上逢故人」王建
　　百战一身在，相逢白发生。何时得乡信，每日算归程。
　　走马登寒垄，驱羊入废城。羌笳三两曲，人醉海西营。

卷299_3 「南中」王建
　　天南多鸟声，州县半无城。野市依蛮姓，山村逐水名。
　　瘴烟沙上起，阴火雨中生。独有求珠客，年年入海行。

卷299_4 「汴路水驿」王建
　　晚泊水边驿，柳塘初起风。蛙鸣蒲叶下，鱼入稻花中。
　　去舍已云远，问程犹向东。近来多怨别，不与少年同。

卷299_5 「淮南使回留别窦侍御」王建
　　恋恋春恨结，绵绵淮草深。病身愁至夜，远道畏逢阴。
　　忽逐酒杯会，暂同风景心。从今一分散，还是晓枝禽。

卷299_6 「汴路即事」王建
　　千里河烟直，青槐夹岸长。天涯同此路，人语各殊方。
　　草市迎江货，津桥税海商。回看故宫柳，憔悴不成行。

卷299_7 「山居」王建
　　屋在瀑泉西，茅檐下有溪。闭门留野鹿，分食养山鸡。
　　桂熟长收子，兰生不作畦。初开洞中路，深处转松梯。

卷299_8 「醉后忆山中故人（一作故人山中）」王建
　　花开草复秋，云水自悠悠。因醉暂无事，在山难免愁。
　　遇晴须看月，斗健且登楼。暗想山中伴，如今尽白头。

卷299_9 「送流人」王建
　　见说长沙去，无亲亦共愁。阴云鬼门夜，寒雨瘴江秋。
　　水国山魈引，蛮乡洞主留。渐看归处远，垂白住炎州。

卷299_10 「贫居」王建
　　眼底贫家计，多时总莫嫌。蠹生腾药纸，字暗换书签。
　　避雨拾黄叶，遮风下黑帘。近来身不健，时就六壬占。

卷299_11 「过赵居士拟置草堂处所」王建
　　休师竹林北，空可两三间。虽爱独居好，终来相伴闲。
　　犹嫌近前树，为碍看南山。的有深耕处，春初须早还。

卷299_12 「新开望山处」王建
　　新开望山处，今朝减病眠。应移千里道，犹自数峰偏。
　　故欲遮春巷，还来绕暮天。老夫行步弱，免到寺门前。

卷299_13 「题东华观」王建
　　路尽烟水外，院门题上清。鹤雏灵解语，琼叶软无声。
　　白发道心熟，黄衣仙骨轻。寂寥虚境里，何处觅长生。

卷299_14 「饭僧」王建
　　别屋炊香饭，薰辛不入家。温泉调葛面，净手摘藤花。
　　蒲鲊除青叶，芹齑带紫芽。愿师常伴食，消气有姜茶。

卷299_15 「照镜」王建
　　忽自见憔悴，壮年人亦疑。发缘多病落，力为不行衰。
　　暖手揉双目，看图引四肢。老来真爱道，所恨觉还迟。

卷299_16 「归昭应留别城中」王建
　　喜得近京城，官卑意亦荣。并床欢未定，离室思还生。
　　计拙偷闲住，经过买日行。如无自来分，一驿是遥程。

卷299_17 「答寄芙蓉冠子」王建
　　一学芙蓉叶，初开映水幽。虽经小儿手，不称老夫头。
　　枕上眠常戴，风前醉恐柔。明年有闺阁，此样必难求。

卷299_18 「长安春游」王建
　　骑马傍闲坊，新衣著雨香。桃花红粉醉，柳树白云狂。
　　不觉愁春去，何曾得日长。牡丹相次发，城里又须忙。

卷299_19 「冬夜感怀」王建
　　晚年恩爱少，耳目静于僧。竟夜不闻语，空房唯有灯。
　　气嘘寒被湿，霜入破窗凝。断得人间事，长如此亦能。

卷299_20 「初到昭应呈同僚」王建
　　白发初为吏，有惭年少郎。自知身上拙，不称世间忙。
　　秋雨悬墙绿，暮山宫树黄。同官若容许，长借老僧房。

卷299_21 「县丞厅即事」王建
　　宫殿半山上，人家高下居。古厅眠受魇，老吏语多虚。
　　雨水洗荒竹，溪沙填废渠。圣朝收外府，皆自九天除。

卷299_22 「闲居即事」王建
　　老病贪光景，寻常不下帘。妻愁耽酒僻，人怪考诗严。
　　小婢偷红纸，娇儿弄白髯。有时看旧卷，未免意中嫌。

卷299_23 「林居」王建
　　荒林四面通，门在野田中。顽仆长如客，贫居未胜蓬。
　　旧绵衣不暖，新草屋多风。唯去山南近，闲亲贩药翁。

卷299_24 「原上新居十三首」王建
　　新占原头地，本无山可归。荒藤生叶晚，老杏著花稀。
　　厨舍近泥灶，家人初饱薇。弟兄今四散，何日更相依。
　　一家榆柳新，四面远无邻。人少愁闻病，庄孤幸得贫。
　　耕牛长愿饱，樵仆每怜勤。终日忧衣食，何由脱此身。
　　长安无旧识，百里是天涯。寂寞思逢客，荒凉喜见花。
　　访僧求贱药，将马中豪家。乍得新蔬菜，朝盘忽觉奢。
　　鸡鸣村舍遥，花发亦萧条。野竹初生笋，溪田未得苗。
　　家贫僮仆瘦，春冷菜蔬焦。甘分长如此，无名在圣朝。
　　春来梨枣尽，啼哭小儿饥。邻富鸡常去，庄贫客渐稀。
　　借牛耕地晚，卖树纳钱迟。墙下当官路，依山补竹篱。
　　自扫一间房，唯铺独卧床。野羹溪菜滑，山纸水苔香。
　　陈药初和白，新经未入黄。近来心力少，休读养生方。
　　拟作读经人，空房置净巾。锁茶藤箧密，曝药竹床新。
　　老病应随业，因缘不离身。焚香向居士，无计出诸尘。
　　移家近住村，贫苦自安存。细问梨果植，远求花药根。
　　倩人开废井，趁犊入新园。长爱当山立，黄昏不闭门。
　　和暖绕林行，新贫足喜声。扫渠忧竹旱，浇地引兰生。
　　山客凭栽树，家僮使入城。门前粉壁上，书著县官名。
　　住处钟鼓外，免争当路桥。身闲时却困，儿病可来娇。
　　鸡睡日阳暖，蜂狂花艳烧。长安足门户，叠叠看登朝。
　　近来年纪到，世事总无心。古碣凭人拓，闲诗任客吟。
　　送经还野苑，移石入幽林。谷口春风恶，梨花盖地深。
　　懒更学诸馀，林中扫地居。腻衣穿不洗，白发短慵梳。
　　苦相常多泪，劳生自悟虚。闲行人事绝，亲故亦无书。
　　住处去山近，傍园麋鹿行。野桑穿井长，荒竹过墙生。
　　新识邻里面，未谙村社情。石田无力及，贱赁与人耕。

卷299_25 「送李评事使蜀」王建
　　劝酒不依巡，明朝万里人。转江云栈细，近驿板桥新。
　　石冷啼猿影，松昏戏鹿尘。少年为客好，况是益州春。

卷299_26 「新修道居」王建
　　世间无所入，学道处新成。两面有山色，六时闻磬声。
　　闲加经遍数，老爱字分明。若得离烦恼，焚香过一生。

卷299_27 「赠洪誓师」王建
　　老僧真古画，闲坐语中听。识病方书圣，谙山草木灵。
　　人来多施药，愿满不持经。相伴寻溪竹，秋苔袜履青。

卷299_28 「题法云禅院僧」王建
　　不剃头多日，禅来白发长。合村迎住寺，同学乞修房。
　　觉少持经力，忧无养病粮。上山犹得在，自解衲衣裳。

卷299_29 「赠溪翁」王建
　　溪田借四邻，不省解忧身。看日和仙药，书符救病人。
　　伴僧斋过夏，中酒卧经旬。应得丹砂力，春来黑发新。

卷299_30 「谢李续主簿」王建
　　馆舍幸相近，因风及病身。一官虽隔水，四韵是同人。
　　衰卧朦胧晓，贫居冷落春。少年无不好，莫恨满头尘。

卷299_31 「寒食（一作张籍诗）」王建
　　田舍清明日，家家出火迟。白衫眠古巷，红索搭高枝。
　　纱带生难结，铜钗重欲垂。斩新衣踏尽，还似去年时。

卷299_32 「贻小尼师」王建
　　新剃青头发，生来未扫眉。身轻礼拜稳，心慢记经迟。
　　唤起犹侵晓，催斋已过时。春晴阶下立，私地弄花枝。

卷299_33 「惜欢」王建
　　当欢须且欢，过后买应难。岁去停灯守，花开把火看。
　　狂来欺酒浅，愁尽觉天宽。次第头皆白，齐年人已残。

卷299_34 「山中惜花」王建
　　忽看花渐稀，罪过酒醒时。寻觅风来处，惊张夜落时。
　　游丝缠故蕊，宿夜守空枝。开取当轩地，年年树底期。

卷299_35 「和武门下伤韦令孔雀」王建
　　孤号秋阁阴，韦令在时禽。觅伴海山黑，思乡橘柚深。
　　举头闻旧曲，顾尾惜残金。憔悴不飞去，重君池上心。

卷299_36 「题所赁宅牡丹花」王建
　　赁宅得花饶，初开恐是妖。粉光深紫腻，肉色退红娇。
　　且愿风留著，惟愁日炙燋。可怜零落蕊，收取作香烧。

卷299_37 「隐者居」王建
　　山人住处高，看日上蟠桃。雪缕青山脉，云生白鹤毛。
　　朱书护身咒，水噀断邪刀。何物中长食，胡麻慢火熬。

卷299_38 「昭应官舍」王建
　　绕厅春草合，知道县家闲。行见雨遮院，卧看人上山。
　　避风新浴后，请假未醒间。朝客轻卑吏，从他不往还。

卷299_39 「送严大夫赴桂州」王建
　　岭头分界候，一半属湘潭。水驿门旗出，山恋洞主参。
　　辟邪犀角重，解酒荔枝甘。莫叹京华远，安南更有南。

卷299_40 「望行人」王建
　　自从江树秋，日日望江楼。梦见离珠浦，书来在桂州。
　　不同鱼比目，终恨水分流。久不开明镜，多应是白头。

卷299_41 「塞上」王建
　　漫漫复凄凄，黄沙暮渐迷。人当故乡立，马过旧营嘶。
　　断雁逢冰碛，回军占雪溪。夜来山下哭，应是送降奚。

卷299_42 「杜中丞书院新移小竹」王建
　　此地本无竹，远从山寺移。经年求养法，隔日记浇时。
　　嫩绿卷新叶，残黄收故枝。色经寒不动，声与静相宜。
　　爱护出常数，稀稠看自知。贫来缘未有，客散独行迟。

卷299_43 「同于汝锡赏白牡丹」王建
　　晓日花初吐，春寒白未凝。月光裁不得，苏合点难胜。
　　柔腻于云叶，新鲜掩鹤膺。统心黄倒晕，侧茎紫重棱。
　　乍敛看如睡，初开问欲应。并香幽蕙死，比艳美人憎。
　　价数千金贵，形相两眼疼。自知颜色好，愁被彩光凌。

卷299_44 「送吴郎中赴忠州」王建
　　西台复南省，清白上天知。家每因穷散，官多为直移。
　　遥边过驿近，买药出城迟。朝野凭人别，亲情伴酒悲。
　　故园愁去后，白发想回时。何处忠州界，山头卓望旗。

卷299_45 「照镜」王建
　　终日自缠绕，此身无适缘。万愁生旅夜，百病凑衰年。
　　少睡憎明屋，慵行待暖天。痒头梳有虱，风耳炙闻蝉。
　　摇白方多错，回金法不全。家贫何所恋，时在老僧边。

卷299_46 「秋日送杜虔州」王建
　　忆得宿新宅，别来馀蕙香。初闻守郡远，一日卧空床。
　　野驿烟火湿，路人消息狂。山楼添鼓角，村栅立旗枪。
　　晚渚露荷败，早衙风桂凉。谢家章句出，江月少辉光。

卷299_47 「送郑权尚书南海」王建
　　七郡双旌贵，人皆不忆回。戍头龙脑铺，关口象牙堆。
　　敕设薰炉出，蛮辞咒节开。市喧山贼破，金贱海船来。
　　白氎家家织，红蕉处处栽。已将身报国，莫起望乡台。

卷299_48 「题别遗爱草堂兼呈李十使君（李十亦尝隐庐山白鹿洞）」王建
　　曾住炉峰下，书堂对药台。斩新萝径合，依旧竹窗开。
　　砌水亲看决，池荷手自栽。五年方暂至，一宿又须回。
　　纵未长归得，犹胜不到来。君家白鹿洞，闻道亦生苔。

卷299_49 「赏牡丹」王建
　　此花名价别，开艳益皇都。香遍苓菱死，红烧踯躅枯。
　　软光笼细脉，妖色暖鲜肤。满蕊攒黄粉，含棱缕绛苏。
　　好和薰御服，堪画入宫图。晚态愁新妇，残妆望病夫。
　　教人知个数，留客赏斯须。一夜轻风起，千金买亦无。

卷三百

卷300_1 「赠王枢密」王建
　　三朝行坐镇相随，今上春宫见小时。脱下御衣先赐著，
　　进来龙马每教骑。长承密旨归家少，独奏边机出殿迟。
　　自是姓同亲向说，九重争得外人知。

卷300_2 「早秋过龙武李将军书斋」王建
　　高树蝉声秋巷里，朱门冷静似闲居。重装墨画数茎竹，
　　长著香薰一架书。语笑侍儿知礼数，吟哦野客任狂疏。
　　就中爱读英雄传，欲立功勋恐不如。

卷300_3 「江陵即事」王建
　　瘴云梅雨不成泥，十里津楼压大堤。蜀女下沙迎水客，
　　巴童傍驿卖山鸡。寺多红药烧人眼，地足青苔染马蹄。
　　夜半独眠愁在远，北看归路隔蛮溪。

卷300_4 「题花子赠渭州陈判官」王建
　　腻如云母轻如粉，艳胜香黄薄胜蝉。点绿斜蒿新叶嫩，
　　添红石竹晚花鲜。鸳鸯比翼人初帖，蛱蝶重飞样未传。
　　况复萧郎有情思，可怜春日镜台前。

卷300_5 「送从侄拟赴江陵少尹」王建
　　江陵少尹好闲官，亲故皆来劝自宽。无事日长贫不易，
　　有才年少屈终难。沙头欲买红螺盏，渡口多呈白角盘。
　　应向章华台下醉，莫冲云雨夜深寒。

卷300_6 「华清宫感旧」王建
　　尘到朝元边使急，千官夜发六龙回。辇前月照罗衫泪，
　　马上风吹蜡烛灰。公主妆楼金锁涩，贵妃汤殿玉莲开。
　　有时云外闻天乐，知是先皇沐浴来。

卷300_7 「九仙公主旧庄」王建
　　仙居五里外门西，石路亲回御马蹄。天使来栽宫里树，
　　罗衣自买院前溪。野牛行傍浇花井，本主分将灌药畦。
　　楼上凤凰飞去后，白云红叶属山鸡。

卷300_8 「郭家溪亭」王建
　　高亭望见长安树，春草冈西旧院斜。光动绿烟遮岸竹，
　　粉开红艳塞溪花。野泉闻洗亲王马，古柳曾停贵主车。
　　妆阁书楼倾侧尽，云山新卖与官家。

卷300_9 「题金家竹溪」王建
　　少年因病离天仗，乞得归家自养身。买断竹溪无别主，
　　散分泉水与新邻。山头鹿下长惊犬，池面鱼行不怕人。
　　乡使到来常款语，还闻世上有功臣。

卷300_10 「题应圣观（观即李林甫旧宅）」王建
　　精思堂上画三身，回作仙宫度美人。赐额御书金字贵，
　　行香天乐羽衣新。空廊鸟啄花砖缝，小殿虫缘玉像尘。
　　头白女冠犹说得，蔷薇不似已前春。

卷300_11 「同于汝锡游降圣观」王建
　　秦时桃树满山坡，骑鹿先生降大罗。路尽溪头逢地少，
　　门连内里见天多。荒泉坏简朱砂暗，古塔残经篆字讹。
　　闻说开元斋醮日，晓移行漏帝亲过。

卷300_12 「逍遥翁溪亭」王建
　　逍遥翁在此裴回，帝改溪名起石台。车马到春常借问，
　　子孙因选暂归来，稀疏野竹人移折，零落蕉花雨打开。
　　无主青山何所直，卖供官税不如灰。

卷300_13 「寻李山人不遇」王建
　　山客长须少在时，溪中放鹤洞中棋。生金有气寻还远，
　　仙药成窠见即移。莫为无家陪寺食，应缘将米寄人炊。
　　从头石上留名去，独向南峰问老师。

卷300_14 「题石瓮寺」王建
　　青崖白石夹城东，泉脉钟声内里通。地压龙蛇山色别，
　　屋连宫殿匠名同。檐灯经夏纱笼黑，溪叶先秋腊树红。
　　天子亲题诗总在，画扉长锁碧龛中。

卷300_15 「早登西禅寺阁」王建
　　上方台殿第三层，朝壁红窗日气凝。烟雾开时分远寺，
　　山川晴处见崇陵。沙湾漾水图新粉，绿野荒阡晕色缯。
　　莫说城南月灯阁，自诸楼看总难胜。

卷300_16 「题江寺兼求药子」王建
　　隋朝旧寺楚江头，深谢师僧引客游。空赏野花无过夜，
　　若看琪树即须秋。红珠落地求谁与，青角垂阶自不收。
　　愿乞野人三两粒，归家将助小庭幽。

卷300_17 「题诜法师院」王建
　　三年说戒龙宫里，巡礼还来向水行。多爱贫穷人远请，
　　长修破落寺先成。秋天盆底新荷色，夜地房前小竹声。
　　僧院不求诸处好，转经唯有一窗明。

卷300_18 「酬于汝锡晓雪见寄」王建
　　欲明天色白漫漫，打叶穿帘雪未干。薄落阶前人踏尽，
　　差池树里鸟衔残。旋销迎暖沾墙少，斜舞遮春到地难。
　　劳动更裁新样绮，红灯一夜剪刀寒。

卷300_19 「从军后寄山中友人」王建
　　爱仙无药住溪贫，脱却山衣事汉臣。夜半听鸡梳白发，
　　天明走马入红尘。村童近去嫌腥食，野鹤高飞避俗人。
　　劳动先生远相示，别来弓箭不离身。

卷300_20 「寄汴州令狐相公」王建
　　三军江口拥双旌，虎帐长开自教兵。机锁恶徒狂寇尽，
　　恩驱老将壮心生。水门向晚茶商闹，桥市通宵酒客行。
　　秋日梁王池阁好，新歌散入管弦声。

卷300_21 「别李赞侍御」王建
　　同受艰难骠骑营，半年中听揭枪声。草头送酒驱村乐，
　　贼里看花著探兵。讲易工夫寻已圣，说诗门户别来情。
　　荐书自入无消息，卖尽寒衣却出城。

卷300_22 「和蒋学士新授章服」王建
　　五色箱中绛服春，笏花成就白鱼新。看宣赐处惊回眼，
　　著谢恩时便称身。瑞草唯承天上露，红鸾不受世间尘。
　　翰林同贺文章出，惊动茫茫下界人。

卷300_23 「岁晚自感」王建
　　人皆欲得长年少，无那排门白发催。一向破除愁不尽，
　　百方回避老须来。草堂未办终须置，松树难成亦且栽。
　　沥酒愿从今日后，更逢二十度花开。

卷300_24 「昭应官舍」王建
　　痴顽终日羡人闲，却喜因官得近山。斜对寺楼分寂寂，
　　远从溪路借潺潺。眇身多病唯亲药，空院无钱不要关。
　　文案把来看未会，虽书一字甚惭颜。

卷300_25 「寄旧山僧」王建
　　因依老宿发心初，半学修心半读书。雪后每常同席卧，
　　花时未省两山居。猎人箭底求伤雁，钓户竿头乞活鱼。
　　一向风尘取烦恼，不知衰病日难除。

卷300_26 「武陵春日」王建
　　寻春何事却悲凉，春到他乡忆故乡。秦女洞桃欹涧碧，
　　楚王堤柳舞烟黄。波涛入梦家山远，名利关身客路长。
　　不似冥心叩尘寂，玉编金轴有仙方。

卷300_27 「寄分司张郎中」王建
　　一别京华年岁久，卷中多见岭南诗。声名已压众人上，
　　愁思未平双鬓知。江郡迁移犹远地，仙官荣宠是分司。
　　青天白日当头上，会有求闲不得时。

卷300_28 「上武元衡相公」王建
　　旌旗坐镇蜀江雄，帝命重开旧閤崇。褒贬唐书天历上，
　　捧持尧日庆云中。孤情迥出鸾皇远，健思潜搜海岳空。
　　长得萧何为国相，自西流水尽朝宗。

卷300_29 「上张弘靖相公」王建
　　传封三世尽河东，家占中条第一峰。旱岁天教作霖雨，
　　明时帝用补山龙。草开旧路沙痕在，日照新池凤迹重。
　　卑散自知霄汉隔，若为门下赐从容。

卷300_30 「上裴度舍人」王建
　　小松双对凤池开，履迹衣香逼上台。天意皆从彩毫出，
　　宸心尽向紫烟来。非时玉案呈宣旨，每日金阶谢赐回。
　　仙侣何因记名姓，县丞头白走尘埃。

卷300_31 「上杜元颖相公」王建
　　学士金銮殿后居，天中行坐侍龙舆。承恩不许离床谢，
　　密诏常教倚案书。马上唤遮红觜鸭，船头看钓赤鳞鱼。
　　闲曹散吏无相识，犹记荆州拜谒初。

卷300_32 「赠卢汀谏议」王建
　　青蛾不得在床前，空室焚香独自眠。功证诗篇离景象，
　　药成官位属神仙。闲过寺观长冲夜，立送封章直上天。
　　近见兰台诸吏说，御诗新集未教传。

卷300_33 「贺杨巨源博士拜虞部员外」王建
　　合归兰署已多时，上得金梯亦未迟。两省郎官开道路，
　　九州山泽属曹司。诸生拜别收书卷，旧客看来读制词。
　　残著几丸仙药在，分张还遣病夫知。

卷300_34 「赠郭将军」王建
　　承恩新拜上将军，当直巡更近五云。天下表章经院过，
　　宫中语笑隔墙闻。密封计策非时奏，别赐衣裳到处薰。
　　向晚临阶看号簿，眼前风景任支分。

卷300_35 「赠田将军」王建
　　初从学院别先生，便领偏师得战名。大小独当三百阵，
　　纵横只用五千兵。回残匹帛归天库，分好旌旗入禁营。
　　自执金吾长上直，蓬莱宫里夜巡更。

卷300_36 「赠胡泟将军」王建
　　书生难得是金吾，近日登科记总无。半夜进傩当玉殿，
　　未明排仗到铜壶。朱牌面上分官契，黄纸头边押敕符。
　　恐要蕃中新道路，指挥重画五城图。

卷300_37 「留别田尚书」王建
　　拟报平生未杀身，难离门馆起居频。不看匣里钗头古，
　　犹恋机中锦样新。一旦甘为漳岸老，全家却作杜陵人。
　　朝天路在骊山下，专望红旗拜旧尘。

卷300_38 「送唐大夫罢节归山」王建
　　年少平戎老学仙，表求骸骨乞生全。不堪腰下悬金印，
　　已向云西寄玉田。旄节抱归官路上，公卿送到国门前。
　　人间鸡犬同时去，遥听笙歌隔水烟。

卷300_39 「送司空神童」王建
　　杏花坛上授书时，不废中庭趁蝶飞。暗写五经收部秩，
　　初年七岁著衫衣。秋堂白发先生别，古巷青襟旧伴归。
　　独向凤城持荐表，万人丛里有光辉。

卷300_40 「送振武张尚书」王建
　　回天转地是将军，扶助春宫上五云。抚背恩虽同骨肉，
　　拥旄名未敌功勋。尽收壮勇填兵数，不向蕃浑夺马群。
　　闲即单于台下猎，威声直到海西闻。

卷300_41 「送吴谏议上饶州」王建
　　鄱阳太守是真人，琴在床头箓在身。曾向先皇边谏事，
　　还应上帝处称臣。养生自有年支药，税户应停月进银。
　　净扫水堂无侍女，下街唯共鹤殷勤。

卷300_42 「赠阎少保」王建
　　髭须虽白体轻健，九十三来却少年。问事爱知天宝里，
　　识人皆是武皇前。玉装剑佩身长带，绢写方书子不传。
　　侍女常时教合药，亦闻私地学求仙。

卷300_43 「送魏州李相公」王建
　　百代功勋一日成，三年五度换双旌。闲来不对人论战，
　　难处长先自请行。旗下可闻诛败将，阵头多是用降兵。
　　当朝面受新恩去，算料妖星不敢生。

卷300_44 「赠索暹将军」王建
　　浑身著箭瘢犹在，万槊千刀总过来。轮剑直冲生马队，
　　抽旗旋踏死人堆。闻休斗战心还痒，见说烟尘眼即开。
　　泪滴先皇阶下土，南衙班里趁朝回。

卷300_45 「赠王屋道士赴诏」王建
　　玉皇符诏下天坛，玳瑁头簪白角冠。鹤遣院中童子养，
　　鹿凭山下老人看。法成不怕刀枪利，体实常欺石榻寒。
　　能断世间腥血味，长生只要一丸丹。

卷300_46 「赠王处士」王建
　　松树当轩雪满池，青山掩障碧纱幮。鼠来案上常偷水，
　　鹤在床前亦看棋。道士写将行气法，家童授与步虚词。
　　世间有似君应少，便乞从今作我师。

卷300_47 「洛中张籍新居」王建
　　最是城中闲静处，更回门向寺前开。云山且喜重重见，
　　亲故应须得得来。借倩学生排药合，留连处士乞松栽。
　　自君移到无多日，墙上人名满绿苔。

卷300_48 「题裴处士碧虚溪居」王建
　　鸟声真似深山里，平地人间自不同。春圃紫芹长卓卓，
　　暖泉青草一丛丛。松台前后花皆别，竹崦高低水尽通。
　　细问来时从近远，溪名载入县图中。

卷300_49 「送阿史那将军安西迎旧使灵榇（一作送史将军）」王建
　　汉家都护边头没，旧将麻衣万里迎。阴地背行山下火，
　　风天错到碛西城。单于送葬还垂泪，部曲招魂亦道名。
　　却入杜陵秋巷里，路人来去读铭旌。

卷300_50 「赠崔礼驸马」王建
　　凤凰楼阁连宫树，天子崔郎自爱贫。金埒减添栽药地，
　　玉鞭平与卖书人。家中弦管听常少，分外诗篇看即新。
　　一月一回陪内宴，马蹄犹厌踏香尘。

卷300_51 「赠太清卢道士」王建
　　上清道士未升天，南岳中华作散仙。书卖八分通字学，
　　丹烧九转定人年。修行近日形如鹤，导引多时骨似绵。
　　想向诸山寻礼遍，却回还守老君前。

卷300_52 「送宫人入道」王建
　　休梳丛鬓洗红妆，头戴芙蓉出未央。弟子抄将歌遍叠，
　　宫人分散舞衣裳。问师初得经中字，入静犹烧内里香。
　　发愿蓬莱见王母，却归人世施仙方。

卷300_53 「上李吉甫相公」王建
　　圣朝齐贺说逢殷，霄汉无云日月真。金鼎调和天膳美，
　　瑶池沐浴赐衣新。两河开地山川正，四海休兵造化仁。
　　曾向山东为散吏，当今窦宪是贤臣。

卷300_54 「上李益庶子」王建
　　紫烟楼阁碧纱亭，上界诗仙独自行。奇险驱回还寂寞，
　　云山经用始鲜明。藕绡纹缕裁来滑，镜水波涛滤得清。
　　昏思愿因秋露洗，幸容阶下礼先生。

卷300_55 「题元郎中新宅」王建
　　近移松树初栽药，经帙书签一切新。铺设暖房迎道士，
　　支分闲院著医人。买来高石虽然贵，入得朱门未免贫。
　　惟有好诗名字出，倍教年少损心神。

卷300_56 「初授太府丞言怀」王建
　　除书亦下属微班，唤作官曹便不闲。检案事多关市井，
　　听人言志在云山。病童唤著唯行慢，老马鞭多转放顽。
　　此去仙宫无一里，遥看松树众家攀。

卷300_57 「赠李愬仆射」王建
　　唐州将士死生同，尽逐双旌旧镇空。独破淮西功业大，
　　新除陇右世家雄。知时每笑论兵法，识势还轻立战功。
　　次第各分茅土贵，殊勋并在一门中。

卷300_58 「书赠旧浑二曹长」王建
　　二年同在华清下，入县门中最近邻。替饮觥筹知户小，
　　助成书屋见家贫。夜棋临散停分客，朝浴先回各送人。
　　僮仆使来传语熟，至今行酒校殷勤。

卷300_59 「上崔相公」王建
　　枯桂衰兰一遍春，唯将道德定君臣。施行圣泽山川润，
　　图画天文彩色新。开阁覆看祥瑞历，封名直进薜萝人。
　　应怜老病无知己，自别溪中满鬓尘。

卷300_60 「寄杨十二秘书」王建
　　初移古寺正南方，静是浮山远是庄。人定犹行背街鼓，
　　月高还去打僧房。新诗欲写中朝满，旧卷常抄外国将。
　　闲出天门醉骑马，可怜蓬阁秘书郎。

卷300_61 「谢田赞善见寄」王建
　　五侯三任未相称，头白如丝作县丞。错判符曹群吏笑，
　　乱书岩石一山憎。自知酒病衰肠怯，遥怕春残百鸟凌。
　　年少力生犹不敌，况加憔悴闷腾腾。

卷300_62 「晚秋病中」王建
　　万事风吹过耳轮，贫儿活计亦曾闻。偶逢新语书红叶，
　　难得闲人话白云。霜下野花浑著地，寒来溪鸟不成群。
　　病多体痛无心力，更被头边药气熏。

卷300_63 「薛二十池亭」王建
　　每个树边消一日，绕池行匝又须行。异花多是非时有，
　　好竹皆当要处生。斜竖小桥看岛势，远移山石作泉声。
　　浮萍著岸风吹歇，水面无尘晚更清。

卷300_64 「故梁国公主池亭」王建
　　平阳池馆枕秦川，门锁南山一朵烟。素柰花开西子面，
　　绿榆枝散沈郎钱。装檐玳瑁随风落，傍岸䴔䴖逐暖眠。
　　寂寞空馀歌舞地，玉箫声绝凤归天。

卷300_65 「题柱国寺」王建
　　皇帝施钱修此院，半居天上半人间。丹梯暗出三重阁，
　　古像斜开一面山。松柏自穿空地少，川原不税小僧闲。
　　行香天使长相续，早起离城日午还。

卷300_66 「昭应官舍书事」王建
　　县在华清宫北面，晓看楼殿正相当。庆云出处依时报，
　　御果呈来每度尝。腊月近汤泉不冻，夏天临渭屋多凉。
　　两衙早被官拘束，登阁巡溪亦属忙。

卷300_67 「昭应李郎中见贻佳作次韵奉酬」王建
　　窗户风凉四面开，陶公爱晚上高台。中庭不热青山入，
　　野水初晴白鸟来。精思道心缘境熟，粗疏文字见诗回。
　　诸生围绕新篇读，玉阙仙官少此才。

卷300_68 「闲说」王建
　　桃花百叶不成春，鹤寿千年也未神。秦陇州缘鹦鹉贵，
　　王侯家为牡丹贫。歌头舞遍回回别，鬓样眉心日日新。
　　鼓动六街骑马出，相逢总是学狂人。

卷300_69 「自伤」王建
　　衰门海内几多人，满眼公卿总不亲。四授官资元七品，
　　再经婚娶尚单身。图书亦为频移尽，兄弟还因数散贫。
　　独自在家长似客，黄昏哭向野田春。

卷300_70 「田侍中宴席」王建
　　香熏罗幕暖成烟，火照中庭烛满筵。整顿舞衣呈玉腕，
　　动摇歌扇露金钿。青蛾侧座调双管，彩凤斜飞入五弦。
　　虽是沂公门下客，争将肉眼看云天。

卷300_71 「寒食日看花」王建
　　早入公门到夜归，不因寒食少闲时。颠狂绕树猿离锁，
　　跳踯缘冈马断羁。酒污衣裳从客笑，醉饶言语觅花知。
　　老来自喜身无事，仰面西园得咏诗。

卷300_72 「和少府崔卿微雪早朝」王建
　　蓬莱春雪晓犹残，点地成花绕百官。已傍祥鸾迷殿角，
　　还穿瑞草入袍襕.无多白玉阶前湿，积渐青松叶上干。
　　粉画南山棱郭出，初晴一半隔云看。

卷300_73 「和胡将军寓直」王建
　　宫鸦栖定禁枪攒，楼殿深严月色寒。进状直穿金戟槊，
　　探更先傍玉钩栏。漏传五点班初合，鼓动三声仗已端。
　　遥见正南宣不坐，新栽松树唤人看。

卷300_74 「春日五门西望」王建
　　百官朝下五门西。尘起春风过玉堤。黄帕盖鞍呈了马，
　　红罗系项斗回鸡。馆松枝重墙头出，御柳条长水面齐。
　　唯有教坊南草绿，古苔阴地冷凄凄。

卷300_75 「长安早春」王建
　　霏霏漠漠绕皇州，销雪欺寒不自由。先向红妆添晓梦，
　　争来白发送新愁。暖催衣上缝罗胜，晴报窗中点彩球。
　　每度暗来还暗去，今年须遣蝶迟留。

卷300_76 「早春病中」王建
　　日日春风阶下起，不吹光彩上寒株。师教绛服禳衰月，
　　妻许青衣侍病夫。健羡人家多力子，祈求道士有神符。
　　世间方法从谁问，卧处还看药草图。

卷300_77 「上阳宫」王建
　　上阳花木不曾秋，洛水穿宫处处流。画阁红楼宫女笑，
　　玉箫金管路人愁。幔城入涧橙花发，玉辇登山桂叶稠。
　　曾读列仙王母传，九天未胜此中游。

卷300_78 「李处士故居」王建
　　露浓烟重草萋萋，树映阑干柳拂堤。一院落花无客醉，
　　半窗残月有莺啼。芳筵想像情难尽，故榭荒凉路欲迷。
　　风景宛然人自改，却经门外马频嘶。

卷300_79 「寄贾岛（一作张籍赠项斯诗）」王建
　　尽日吟诗坐忍饥，万人中觅似君稀。僮眠冷榻朝犹卧。
　　驴放秋田夜不归。傍暖旋收红落叶，觉寒犹著旧生衣。
　　曲江池畔时时到，为爱鸬鹚雨后飞。

卷300_80 「村居即事」王建
　　休看小字大书名，向日持经眼却明。时过无心求富贵，
　　身闲不梦见公卿。因寻寺里薰辛断，自别城中礼数生。
　　斜月照房新睡觉，西峰半夜鹤来声。

卷300_81 「维扬冬末寄幕中二从事」王建
　　江上数株桑枣树，自从离乱更荒凉。那堪旅馆经残腊，
　　只把空书寄故乡。典尽客衣三尺雪，炼精诗句一头霜。
　　故人多在芙蓉幕，应笑孜孜道未光。

卷300_82 「寄杜侍御」王建
　　何须服药觅升天，粉阁为郎即是仙。买宅但幽从索价，
　　栽松取活不争钱。退朝寺里寻荒塔，经宿城南看野泉。
　　道气清凝分晓爽，诗情冷瘦滴秋鲜。学通儒释三千卷，
　　身拥旌旗二十年。春巷偶过同户饮，暖窗时与对床眠。
　　破除心力缘书癖，伤瘦花枝为酒颠。今日总来归圣代，
　　丈人先达幸相怜。

卷300_83 「寄上韩愈侍郎」王建
　　重登大学领儒流，学浪词锋压九州。不以雄名疏野贱，
　　唯将直气折王侯。咏伤松桂青山瘦，取尽珠玑碧海愁。
　　叙述异篇经总别，鞭驱险句最先投。碑文合遣贞魂谢，
　　史笔应令谄骨羞。清俸探将还酒债，黄金旋得起书楼。
　　参来拟设官人礼，朝退多逢月阁游。见说云泉求住处，
　　若无知荐一生休。

卷300_84 「赠华州郑大夫」王建
　　此官出入凤池头，通化门前第一州。少华山云当驿起，
　　小敷溪水入城流。空闲地内人初满，词讼牌前草渐稠。
　　报状拆开知足雨，赦书宣过喜无囚。自来不说双旌贵，
　　恐替长教百姓愁。公退晚凉无一事，步行携客上南楼。

卷300_85 「寄贺田侍中东平功成」王建
　　使回高品满城传，亲见沂公在阵前。百里旗幡冲即断，
　　两重衣甲射皆穿。探知点检兵应怯，算得新移栅未坚。
　　营被数惊乘势破，将经频败遂生全。密招残寇防人觉，
　　遥斩元凶恐自专。首让诸军无敢近，功归部曲不争先。
　　开通州县斜连海，交割山河直到燕。战马散驱还逐草，
　　肉牛齐散却耕田。府中独拜将军贵，门下兼分宰相权。
　　唐史上头功第一，春风双节好朝天。

卷300_86 「送裴相公上太原」王建
　　还携堂印向并州，将相兼权是武侯。时难独当天下事，
　　功成却进手中筹。再三陈乞垆烟里，前后封章玉案头。
　　朱架早朝立剑戟，绿槐残雨看张油。遥知塞雁从今好，
　　直得渔阳已北愁。边铺警巡旗尽换，山城候馆壁重修。
　　千群白刃兵迎节，十对红妆妓打球。圣主分明交暂去，
　　不须高起见京楼。

卷三百零一

卷301_1 「题柏岩禅师影堂」王建
　　山中砖塔闭，松下影堂新。恨不生前识，今朝礼画身。

卷301_2 「送人」王建
　　河亭收酒器，语尽各西东。回首不相见，行车秋雨中。

卷301_3 「春意二首」王建
　　去日丁宁别，情知寒食归。缘逢好天气，教熨看花衣。
　　谁是杏园主，一枝临古岐。从伤早春意，乞取欲开枝。

卷301_4 「夜闻子规」王建
　　子规啼不歇，到晓口应穿。况是不眠夜，声声在耳边。

卷301_5 「四望驿松」王建
　　当初北涧别，直至此庭中。何意闻鞞耳，听君枝上风。

卷301_6 「江馆」王建
　　水面细风生，菱歌慢慢声。客亭临小市，灯火夜妆明。

卷301_7 「题江台驿（一作江台驿有题）」王建
　　水北金台路，年年行客稀。近闻天子使，多取雁门归。

卷301_8 「赠谪者」王建
　　何罪过长沙，年年北望家。重封岭头信，一树海边花。

卷301_9 「戏酬卢秘书」王建
　　芸香阁里人，采摘御园春。取此和仙药，犹治老病身。

卷301_10 「小松」王建
　　小松初数尺，未有直生枝。闲即傍边立，看多长却迟。

卷301_11 「秋夜」王建
　　夜久叶露滴，秋虫入户飞。卧多骨髓冷，起覆旧绵衣。

卷301_12 「水精」王建
　　映水色不别，向月光还度。倾在荷叶中，有时看是露。

卷301_13 「香印」王建
　　闲坐烧印香，满户松柏气。火尽转分明，青苔碑上字。

卷301_14 「秋灯」王建
　　向壁暖悠悠，罗帏寒寂寂。斜照碧山图，松间一片石。

卷301_15 「落叶」王建
　　陈绿向参差，初红已重叠。中庭初扫地，绕树三两叶。

卷301_16 「园果」王建
　　雨中梨果病，每树无数个。小儿出入看，一半鸟啄破。

卷301_17 「野菊」王建
　　晚艳出荒篱，冷香著秋水。忆向山中见，伴蛩石壁里。

卷301_18 「荒园」王建
　　朝日满园霜，牛冲篱落坏。扫掠黄叶中，时时一窠薤。

卷301_19 「南涧」王建
　　野桂香满溪，石莎寒覆水。爱此南涧头，终日潺湲里。

卷301_20 「晚蝶」王建
　　粉翅嫩如水，绕砌乍依风。日高山露解，飞入菊花中。

卷301_21 「田家」王建
　　啾啾雀满树，霭霭东坡雨。田家夜无食，水中摘禾黍。

卷301_22 「新嫁娘词三首」王建
　　邻家人未识，床上坐堆堆。郎来傍门户，满口索钱财。
　　锦幛两边横，遮掩侍娘行。遣郎铺簟席，相并拜亲情。
　　三日入厨下，洗手作羹汤。未谙姑食性，先遣小姑尝。

卷301_23 「故行宫」王建
　　寥落古行宫，宫花寂寞红。白头宫女在，闲坐说玄宗。

卷301_24 「酬从侄再看诗本（一作酬从侄借诗本）」王建
　　眼暗没功夫，慵来剪刻粗。自看花样古，称得少年无。

卷301_25 「别自栽小树」王建
　　去年今日栽，临去见花开。好住守空院，夜间人不来。

卷301_26 「早发汾南」王建
　　桥上车马发，桥南烟树开。青山斜不断，迢递故乡来。

卷301_27 「宫中三台词二首」王建
　　鱼藻池边射鸭，芙蓉园里看花。
　　日色柘袍相似，不著红鸾扇遮。
　　池北池南草绿，殿前殿后花红。
　　天子千年万岁，未央明月清风。

卷301_28 「江南三台词四首」王建
　　扬州桥边少妇，长安城里商人。
　　二年不得消息，各自拜鬼求神。
　　青草湖边草色，飞猿岭上猿声。
　　万里湘江客到，有风有雨人行。
　　树头花落花开，道上人去人来。
　　朝愁暮愁即老，百年几度三台。
　　闻身强健且为，头白齿落难追。
　　准拟百年千岁，能得几许多时。

卷301_29 「御猎」王建
　　青山直绕凤城头，浐水斜分入御沟。
　　新教内人唯射鸭，长随天子苑东游。

卷301_30 「长门烛」王建
　　秋夜床前蜡烛微，铜壶滴尽晓钟迟。
　　残光欲灭还吹著，年少宫人未睡时。

卷301_31 「过绮岫宫（东都永宁县西五里）」王建
　　玉楼倾倒粉墙空，重叠青山绕故宫。
　　武帝去来罗袖尽，野花黄蝶领春风。

卷301_32 「朝天词十首寄上魏博田侍中」王建
　　山川初展国图宽，未识龙颜坐不安。
　　风动白髯旌节下，过时天子御楼看。
　　相感君臣总泪流，恩深舞蹈不知休。
　　初从战地来无物，唯奏新添十八州。
　　催修水殿宴沂公，与别诸侯总不同。
　　隔月太常先习乐，金书牌纛彩云中。
　　无人敢夺在先筹，天子门边送与球。
　　遥索彩箱新样锦，内人舁出马前头。
　　御马牵来亲自试，珠球到处玉蹄知。
　　殿头宣赐连催上，未解红缨不敢骑。
　　老作三公经献寿，临时犹自语差池。
　　私从班里来长跪，捧上金杯便合仪。
　　四海无波乞放闲，三封手疏犯龙颜。
　　他时若有边尘动，不待天书自出山。
　　胡马悠悠未尽归，玉关犹隔吐蕃旗。
　　老臣一表求高卧，边事从今欲问谁。
　　威容难画改频频，眉目分毫恐不真。
　　有诏别图书阁上，先教粉本定风神。
　　重赐弓刀内宴回，看人城外满楼台。
　　君臣不作多时别，收尽边旗当日来。

卷301_33 「霓裳词十首」王建
　　弟子部中留一色，听风听水作霓裳。
　　散声未足重来授，直到床前见上皇。
　　中管五弦初半曲，遥教合上隔帘听。
　　一声声向天头落，效得仙人夜唱经。
　　自直梨园得出稀，更番上曲不教归。
　　一时跪拜霓裳彻，立地阶前赐紫衣。
　　旋翻新谱声初足，除却梨园未教人。
　　宣与书家分手写，中官走马赐功臣。
　　伴教霓裳有贵妃，从初直到曲成时。
　　日长耳里闻声熟，拍数分毫错总知。
　　弦索摐摐隔彩云，五更初发一山闻。
　　武皇自送西王母，新换霓裳月色裙。
　　敕赐宫人澡浴回，遥看美女院门开。
　　一山星月霓裳动，好字先从殿里来。
　　传呼法部按霓裳，新得承恩别作行。
　　应是贵妃楼上看，内人舁下彩罗箱。
　　朝元阁上山风起，夜听霓裳玉露寒。
　　宫女月中更替立，黄金梯滑并行难。
　　知向华清年月满，山头山底种长生。
　　去时留下霓裳曲，总是离宫别馆声。

卷301_34 「宫前早春（一作华清宫）」王建
　　酒幔高楼一百家，宫前杨柳寺前花。
　　内园分得温汤水，二月中旬已进瓜。

卷301_35 「奉同曾郎中题石瓮寺得嵌韵」王建
　　寺门连内绕丹岩，下界云开数过帆。
　　遥指上皇翻曲处，百官题字满西嵌。

卷301_36 「旧宫人」王建
　　先帝旧宫宫女在，乱丝犹挂凤凰钗。
　　霓裳法曲浑抛却，独自花间扫玉阶。

卷301_37 「新授戒尼师」王建
　　新短方裙叠作棱，听钟洗钵绕青蝇。
　　自知戒相分明后，先出坛场礼大僧。

卷301_38 「太和公主和蕃」王建
　　塞黑云黄欲渡河，风沙眯眼雪相和。
　　琵琶泪湿行声小，断得人肠不在多。

卷301_39 「元太守同游七泉寺」王建
　　盘磴回廊古塔深，紫芝红药入云寻。
　　晚吹箫管秋山里，引得獮猴出象林。

卷301_40 「望定州寺」王建
　　回看佛阁青山半，三四年前到上头。
　　省得老僧留不住，重寻更可有因由。

卷301_41 「道中寄杜书记」王建
　　西南东北暮天斜，巴字江边楚树花。
　　珍重荆州杜书记，闲时多在广师家。

卷301_42 「听琴」王建
　　无事此身离白云，松风溪水不曾闻。
　　至心听著仙翁引，今看青山围绕君。

卷301_43 「赠陈评事」王建
　　识君虽向歌钟会，说事不离云水间。
　　春夜酒醒长起坐，灯前一纸洞庭山。

卷301_44 「寄画松僧」王建
　　天香寺里古松僧，不画枯松落石层。
　　最爱临江两三树，水禽栖处解无藤。

卷301_45 「花褐裘」王建
　　对织芭蕉雪毳新，长缝双袖窄裁身。
　　到头须向边城著，消杀秋风称猎尘。

卷301_46 「夜看美人宫棋」王建
　　宫棋布局不依经，黑白分明子数停。
　　巡拾玉沙天汉晓，犹残织女两三星。

卷301_47 「上田仆射」王建
　　一方新地隔河烟，曾接诸生听管弦。
　　却忆去年寒食会，看花犹在水堂前。

卷301_48 「江陵道中」王建
　　菱叶参差萍叶重，新蒲半折夜来风。
　　江村水落平地出，溪畔渔船青草中。

卷301_49 「冬至后招于秀才」王建
　　日近山红暖气新，一阳先入御沟春。
　　闻闲立马重来此，沐浴明年称意身。

卷301_50 「别曲」王建
　　毒蛇在肠疮满背，去年别家今别弟。
　　马头对哭各东西，天边柳絮无根蒂。

卷301_51 「长安别」王建
　　长安清明好时节，只宜相送不宜别。
　　恶心床上铜片明，照见离人白头发。

卷301_52 「宫人斜」王建
　　未央墙西青草路，宫人斜里红妆墓。
　　一边载出一边来，更衣不减寻常数。

卷301_53 「春词」王建
　　良人朝早半夜起，樱桃如珠露如水。
　　下堂把火送郎回，移枕重眠晓窗里。

卷301_54 「野池」王建
　　野池水满连秋堤，菱花结实蒲叶齐。
　　川口雨晴风复止，蜻蜓上下鱼东西。

卷301_55 「题崔秀才里居」王建
　　自知名出休呈卷，爱去人家远处居。
　　时复打门无别事，铺头来索买残书。

卷301_56 「酬柏侍御答酒」王建
　　茱萸酒法大家同，好是盛来白碗中。
　　这度自知颜色重，不消诗里弄溪翁。

卷301_57 「别药栏」王建
　　芍药丁香手里栽，临行一日绕千回。
　　外人应怪难辞别，总是山中自取来。

卷301_58 「长门」王建
　　长门闭定不求生，烧却头花卸却筝。
　　病卧玉窗秋雨下，遥闻别院唤人声。

卷301_59 「题渭亭」王建
　　云开远水傍秋天，沙岸蒲帆隔野烟。
　　一片蔡州青草色，日西铺在古台边。

卷301_60 「过喜祥山馆」王建
　　夜过深山算驿程，三回黑地听泉声。
　　自离军马身轻健，得向溪边尽足行。

卷301_61 「送迁客」王建
　　万里潮州一逐臣，悠悠青草海边春。
　　天涯莫道无回日，上岭还逢向北人。

卷301_62 「废寺」王建
　　废寺乱来为县驿，荒松老柏不生烟。
　　空廊屋漏画僧尽，梁上犹书天宝年。

卷301_63 「题禅师房」王建
　　浮生不住叶随风，填海移山总是空。
　　长向人间愁老病，谁来闲坐此房中。

卷301_64 「看石楠花」王建
　　留得行人忘却归，雨中须是石楠枝。
　　明朝独上铜台路，容见花开少许时。

卷301_65 「长安县后亭看画」王建
　　水冻横桥雪满池，新排石笋绕巴篱。
　　县门斜掩无人吏，看画双飞白鹭鸶。

卷301_66 「华岳庙二首」王建
　　女巫遮客买神盘，争取琵琶庙里弹。
　　闻有马蹄生拍树，路人来去向南看。
　　自移西岳门长锁，一个行人一遍开。
　　上庙参天今见在，夜头风起觉神来。

卷301_67 「酬赵侍御」王建
　　年少同为邺下游，闲寻野寺醉登楼。
　　别来衣马从胜旧，争向边尘满白头。

卷301_68 「镊白」王建
　　总道老来无用处，何须白发在前生。
　　如今不用偷年少，拔却三茎又五茎。

卷301_69 「送山人二首」王建
　　嵩山古寺离来久，回见溪桥野叶黄。
　　辛苦老师看守处，为悬秋药闭空房。
　　山客狂来跨白驴，袖中遗却颍阳书。
　　人间亦有妻儿在，抛向嵩阳古观居。

卷301_70 「扬州寻张籍不见」王建
　　别后知君在楚城，扬州寺里觅君名。
　　西江水阔吴山远，却打船头向北行。

卷301_71 「宿长安县后斋」王建
　　新向金阶奏罢兵，长安县里绕池行。
　　喜欢得伴山僧宿，看雪吟诗直到明。

卷301_72 「夜看扬州市」王建
　　夜市千灯照碧云，高楼红袖客纷纷。
　　如今不似时平日，犹自笙歌彻晓闻。

卷301_73 「寄韦谏议」王建
　　百年看似暂时间，头白求官亦未闲。
　　独有龙门韦谏议，三征不起恋青山。

卷301_74 「寻补阙旧宅」王建
　　知得清名二十年，登山上坂乞新篇。
　　除书近拜侍臣去，空院鸟啼风竹前。

卷301_75 「初冬旅游」王建
　　远投人宿趁房迟，僮仆伤寒马亦饥。
　　为客悠悠十月尽，庄头栽竹已过时。

卷301_76 「江馆对雨」王建
　　鸟声愁雨似秋天，病客思家一向眠。
　　草馆门临广州路，夜闻蛮语小江边。

卷301_77 「雨过山村」王建
　　雨里鸡鸣一两家，竹溪村路板桥斜。
　　妇姑相唤浴蚕去，闲看中庭栀子花。

卷301_78 「山店（一作卢纶诗）」王建
　　登登石路何时尽，决决溪泉到处闻。
　　风动叶声山犬吠，一家松火隔秋云。

卷301_79 「雨中寄东溪韦处士」王建
　　雨中溪破无干地，浸著床头湿著书。
　　一个月来山水隔，不知茅屋若为居。

卷301_80 「乞竹」王建
　　乞取池西三两竿，房前栽著病时看。
　　亦知自惜难判割，犹胜横根引出栏。

卷301_81 「人家看花」王建
　　年少狂疏逐君马，去来憔悴到京华。
　　恨无闲地栽仙药，长傍人家看好花。

卷301_82 「未央风」王建
　　五更先起玉阶东，渐入千门万户中。
　　总向高楼吹舞袖，秋风还不及春风。

卷301_83 「归山庄」王建
　　长安寄食半年馀，重向人边乞荐书。
　　山路独归冲夜雪，落斜骑马避柴车。

卷301_84 「寒食忆归」王建
　　京中曹局无多事，寒食贫儿要在家。
　　遮莫杏园胜别处，亦须归看傍村花。

卷301_85 「留别张广文」王建
　　谢恩新入凤凰城，乱定相逢合眼明。
　　千万求方好将息，杏花寒食的同行。

卷301_86 「送郑山人归山」王建
　　玉作车辕蒲作轮，当初不起颍阳人。
　　一家总入嵩山去，天子何因得谏臣。

卷301_87 「伤堕水乌」王建
　　一乌堕水百乌啼，相吊相号绕故堤。
　　眼见行人车辗过，不妨同伴各东西。

卷301_88 「看棋」王建
　　彼此抽先局势平，傍人道死的还生。
　　两边对坐无言语，尽日时闻下子声。

卷301_89 「设酒寄独孤少府」王建
　　自看和酿一依方，缘看松花色较黄。
　　不分君家新酒熟，好诗收得被回将。

卷301_90 「赠人二首（一作赠工部郎中）」王建
　　金炉烟里要班头，欲得归山可自由。
　　每度报朝愁入阁，在先教示小千牛。
　　多在蓬莱少在家，越绯衫上有红霞。
　　朝回不向诸馀处，骑马城西检校花。

卷301_91 「楼前」王建
　　天宝年前勤政楼，每年三日作千秋。
　　飞龙老马曾教舞，闻著音声总举头。

卷301_92 「寄刘蕡问疾」王建
　　年少病多应为酒，谁家将息过今春。
　　赊来半夏重熏尽，投著山中旧主人。

卷301_93 「听雨（一作司空图诗）」王建
　　半夜思家睡里愁，雨声落落屋檐头。
　　照泥星出依前黑，淹烂庭花不肯休。

卷301_94 「新晴」王建
　　夏夜新晴星校少，雨收残水入天河。
　　檐前熟著衣裳坐，风冷浑无扑火蛾。

卷301_95 「秋日后（一作新晴后）」王建
　　住处近山常足雨，闻晴z4曝旧芳茵。
　　立秋日后无多热，渐觉生衣不著身。

卷301_96 「哭孟东野二首」王建
　　吟损秋天月不明，兰无香气鹤无声。
　　自从东野先生死，侧近云山得散行。
　　老松临死不生枝，东野先生早哭儿。
　　但是洛阳城里客，家传一本杏殇诗。

卷301_97 「寄蜀中薛涛校书（一作胡曾诗）」王建
　　万里桥边女校书，枇杷花里闭门居。
　　扫眉才子于今少，管领春风总不如。

卷301_98 「路中上田尚书」王建
　　去路何词见六亲，手中刀尺不如人。
　　可怜池阁秋风夜，愁绿娇红一遍新。

卷301_99 「于主簿厅看花」王建
　　小叶稠枝粉压摧，暖风吹动鹤翎开。
　　若无别事为留滞，应便抛家宿看来。

卷301_100 「江楼对雨寄杜书记」王建
　　竹烟花雨细相和，看著闲书睡更多。
　　好是主人无事日，应持小酒按新歌。

卷301_101 「观蛮妓」王建
　　欲说昭君敛翠蛾，清声委曲怨于歌。
　　谁家年少春风里，抛与金钱唱好多。

卷301_102 「送顾非熊秀才归丹阳」王建
　　江城柳色海门烟，欲到茅山始下船。
　　知道君家当瀑布，菖蒲潭在草堂前。

卷301_103 「老人歌」王建
　　白发老人垂泪行，上皇生日出京城。
　　如今供奉多新意，错唱当时一半声。

卷301_104 「和元郎中从八月十二至十五夜玩月五首」王建
　　半秋初入中旬夜，已向阶前守月明。
　　从未圆时看却好，一分分见傍轮生。
　　乱云遮却台东月，不许教依次第看。
　　莫为诗家先见镜，被他笼与作艰难。
　　今夜月明胜昨夜，新添桂树近东枝。
　　立多地湿舁床坐，看过墙西寸寸迟。
　　月似圆来色渐凝，玉盆盛水欲侵棱。
　　夜深尽放家人睡，直到天明不炷灯。
　　合望月时常望月，分明不得似今年。
　　仰头五夜风中立，从未圆时直到圆。

卷301_105 「对酒」王建
　　为病比来浑断绝，缘花不免却知闻。
　　从来事事关身少，主领春风只在君。

卷301_106 「晓望华清宫」王建
　　晓来楼阁更鲜明，日出阑干见鹿行。
　　武帝自知身不死，看修玉殿号长生。

卷301_107 「赠李愬仆射二首」王建
　　和雪翻营一夜行，神旗冻定马无声。
　　遥看火号连营赤，知是先锋已上城。
　　旗幡四面下营稠，手诏频来老将忧。
　　每日城南空挑战，不知生缚入唐州。

卷301_108 「秋夜对雨寄石瓮寺二秀才」王建
　　夜山秋雨滴空廊，灯照堂前树叶光。
　　对坐读书终卷后，自披衣被扫僧房。

卷301_109 「华清宫前柳」王建
　　杨柳宫前忽地春，在先惊动探春人。
　　晓来唯欠骊山雨，洗却枝头绿上尘。

卷301_110 「别杨校书」王建
　　从军秣马十三年，白发营中听早蝉。
　　故作老丞身不避，县名昭应管山泉。

卷301_111 「和门下武相公春晓闻莺」王建
　　侵黑行飞一两声，春寒啭小未分明。
　　若教更解诸馀语，应向宫花不惜情。

卷301_112 「田侍郎归镇（一作上魏博田侍中八首）」王建
　　去处长将决胜筹，回回身在阵前头。
　　贼城破后先锋入，看著红妆不敢收。
　　熨帖朝衣抛战袍，夔龙班里侍中高。
　　对时先奏牙间将，次第天恩与节旄。
　　踏著家乡马脚轻，暮山秋色眼前明。
　　老人上酒齐头拜，得侍中来尽再生。
　　功成谁不拥藩方，富贵还须是本乡。
　　万里双旌汾水上，玉鞭遥指白云庄。
　　鼓吹幡旗道两边，行男走女喜骈阗。
　　旧交省得当时别，指点如今却少年。
　　广场破阵乐初休，彩纛高于百尺楼。
　　老将气雄争起舞，管弦回作大缠头。
　　笳声万里动燕山，草白天清塞马闲。
　　触处不如别处乐，可怜秋月照江关。
　　将士请衣忘却贫，绿窗红烛酒楼新。
　　家家尽踏还乡曲，明月街中不绝人。

卷301_113 「寄广文张博士」王建
　　春明门外作卑官，病友经年不得看。
　　莫道长安近于日，升天却易到城难。

卷301_114 「早春书情」王建
　　渐老风光不著人，花溪柳陌早逢春。
　　近来行到门前少，趁暖闲眠似病人。

卷301_115 「唐昌观玉蕊花」王建
　　一树笼松玉刻成，飘廊点地色轻轻。
　　女冠夜觅香来处，唯见阶前碎月明。

卷301_116 「眼病寄同官」王建
　　天寒眼痛少心情，隔雾看人夜里行。
　　年少往来常不住，墙西冻地马蹄声。

卷301_117 「九日登丛台」王建
　　平原池阁在谁家，双塔丛台野菊花。
　　零落故宫无入路，西来涧水绕城斜。

卷301_118 「题酸枣县蔡中郎碑」王建
　　苍苔满字土埋龟，风雨销磨绝妙词。
　　不向图经中旧见，无人知是蔡邕碑。

卷301_119 「江陵使至汝州」王建
　　回看巴路在云间，寒食离家麦熟还。
　　日暮数峰青似染，商人说是汝州山。

卷301_120 「十五夜望月寄杜郎中」王建
　　中庭地白树栖鸦，冷露无声湿桂花。
　　今夜月明人尽望，不知秋思在谁家。

卷301_121 「寄同州田长史」王建
　　除听好语耳常聋，不见诗人眼底空。
　　莫怪出城为长史，总缘山在白云中。

卷301_122 「外按」王建
　　夹城门向野田开，白鹿非时出洞来。
　　日暮秦陵尘土起，从东外按使初回。

卷三百零二

卷302_1 「宫词一百首」王建
　　蓬莱正殿压金鳌，红日初生碧海涛。
　　闲著五门遥北望，柘黄新帕御床高。
　　殿前传点各依班，召对西来八诏蛮。
　　上得青花龙尾道，侧身偷觑正南山。
　　龙烟日暖紫曈曈，宣政门当玉殿风。
　　五刻阁前卿相出，下帘声在半天中。
　　白玉窗前起草臣，樱桃初赤赐尝新。
　　殿头传语金阶远，只进词来谢圣人。
　　内人对御叠花笺，绣坐移来玉案边。
　　红蜡烛前呈草本，平明舁出阁门宣。
　　千牛仗下放朝初，玉案傍边立起居。
　　每日进来金凤纸，殿头无事不多书。
　　延英引对碧衣郎，江砚宣毫各别床。
　　天子下帘亲考试，宫人手里过茶汤。
　　未明开著九重关，金画黄龙五色幡。
　　直到银台排仗合，圣人三殿对西番。
　　少年天子重边功，亲到凌烟画阁中。
　　教觅勋臣写图本，长将殿里作屏风。
　　丹凤楼门把火开，五云金辂下天来。
　　阶前走马人宣尉，天子南郊一宿回。
　　楼前立仗看宣赦，万岁声长拜舞齐。
　　日照彩盘高百尺，飞仙争上取金鸡。
　　集贤殿里图书满，点勘头边御印同。
　　真迹进来依数字，别收锁在玉函中。
　　秘殿清斋刻漏长，紫微宫女夜焚香。
　　拜陵日近公卿发，卤簿分头入太常。
　　新调白马怕鞭声，供奉骑来绕殿行。
　　为报诸王侵早入，隔门催进打球名。
　　对御难争第一筹，殿前不打背身球。
　　内人唱好龟兹急，天子鞘回过玉楼。
　　新衫一样殿头黄，银带排方獭尾长。
　　总把玉鞭骑御马，绿鬃红额麝香香。
　　罗衫叶叶绣重重，金凤银鹅各一丛。
　　每遍舞时分两向，太平万岁字当中。
　　鱼藻宫中锁翠娥，先皇行处不曾过。
　　如今池底休铺锦，菱角鸡头积渐多。
　　殿前明日中和节，连夜琼林散舞衣。
　　传报所司分蜡烛，监开金锁放人归。
　　五更三点索金车，尽放宫人出看花。
　　仗下一时催立马，殿头先报内园家。
　　城东北面望云楼，半下珠帘半上钩。
　　骑马行人长远过，恐防天子在楼头。
　　射生宫女宿红妆，把得新弓各自张。
　　临上马时齐赐酒，男儿跪拜谢君王。
　　新秋白兔大于拳，红耳霜毛趁草眠。
　　天子不教人射杀，玉鞭遮到马蹄前。
　　内鹰笼脱解红绦，斗胜争飞出手高。
　　直上碧云还却下，一双金爪掬花毛。
　　竞渡船头掉采旗，两边溅水湿罗衣。
　　池东争向池西岸，先到先书上字归。
　　灯前飞入玉阶虫，未卧常闻半夜钟。
　　看著中元斋日到，自盘金线绣真容。
　　红灯睡里唤春云，云上三更直宿分。
　　金砌雨来行步滑，两人抬起隐花裙。
　　一时起立吹箫管，得宠人来满殿迎。
　　整顿衣裳皆著却，舞头当拍第三声。
　　琵琶先抹六么头，小管丁宁侧调愁。
　　半夜美人双唱起，一声声出凤凰楼。
　　春池日暖少风波，花里牵船水上歌。
　　遥索剑南新样锦，东宫先钓得鱼多。
　　十三初学擘箜篌，弟子名中被点留。
　　昨日教坊新进入，并房宫女与梳头。
　　红蛮杆拨贴胸前，移坐当头近御筵。
　　用力独弹金殿响，凤凰飞下四条弦。
　　春风吹雨洒旗竿，得出深宫不怕寒。
　　夸道自家能走马，团中横过觅人看。
　　粟金腰带象牙锥，散插红翎玉突枝。
　　旋猎一边还引马，归来鸡兔绕鞍垂。
　　云駮花骢各试行，一般毛色一般缨。
　　殿前来往重骑过，欲得君王别赐名。
　　每夜停灯熨御衣，银熏笼底火霏霏。
　　遥听帐里君王觉，上直钟声始得归。
　　因吃樱桃病放归，三年著破旧罗衣。
　　内中人识从来去，结得金花上贵妃。
　　欲迎天子看花去，下得金阶却悔行。
　　恐见失恩人旧院，回来忆著五弦声。
　　往来旧院不堪修，近敕宣徽别起楼。
　　闻有美人新进入，六宫未见一时愁。
　　自夸歌舞胜诸人，恨未承恩出内频。
　　连夜宫中修别院，地衣帘额一时新。
　　闷来无处可思量，旋下金阶旋忆床。
　　收得山丹红蕊粉，镜前洗却麝香黄。
　　蜂须蝉翅薄松松，浮动搔头似有风。
　　一度出时抛一遍，金条零落满函中。
　　合暗报来门锁了，夜深应别唤笙歌。
　　房房下著珠帘睡，月过金阶白露多。
　　御厨不食索时新，每见花开即苦春。
　　白日卧多娇似病，隔帘教唤女医人。
　　丛丛洗手绕金盆，旋拭红巾入殿门。
　　众里遥抛新摘子，在前收得便承恩。
　　御池水色春来好，处处分流白玉渠。
　　密奏君王知入月，唤人相伴洗裙裾。
　　移来女乐部头边，新赐花檀木五弦。
　　缏得红罗手帕子，中心细画一双蝉。
　　新晴草色绿温暾，山雪初消渐出浑。
　　今日踏青归校晚，传声留著望春门。
　　两楼相换珠帘额，中尉明朝设内家。
　　一样金盘五千面，红酥点出牡丹花。
　　尽送春来出内家，记巡传把一枝花。
　　散时各自烧红烛，相逐行归不上车。
　　家常爱著旧衣裳，空插红梳不作妆。
　　忽地下阶裙带解，非时应得见君王。
　　别敕教歌不出房，一声一遍奏君王。
　　再三博士留残拍，索向宣徽作彻章。
　　行中第一争先舞，博士傍边亦被欺。
　　忽觉管弦偷破拍，急翻罗袖不教知。
　　私缝黄帔舍钗梳，欲得金仙观里居。
　　近被君王知识字，收来案上检文书。
　　月冷江清近猎时，玉阶金瓦雪澌澌。
　　浴堂门外抄名入，公主家人谢面脂。
　　未承恩泽一家愁，乍到宫中忆外头。
　　求守管弦声款逐，侧商调里唱伊州。
　　东风泼火雨新休，舁尽春泥扫雪沟。
　　走马犊车当御路，汉阳宫主进鸡球。
　　风帘水阁压芙蓉，四面钩栏在水中。
　　避热不归金殿宿，秋河织女夜妆红。
　　圣人生日明朝是，私地教人属内监。
　　自写金花红榜子，前头先进凤凰衫。
　　避暑昭阳不掷卢，井边含水喷鸦雏。
　　内中数日无呼唤，拓得滕王蛱蝶图。
　　内宴初秋入二更，殿前灯火一天明。
　　中宫传旨音声散，诸院门开触处行。
　　玉蝉金雀三层插，翠髻高丛绿鬓虚。
　　舞处春风吹落地，归来别赐一头梳。
　　树叶初成鸟护窠，石榴花里笑声多。
　　众中遗却金钗子，拾得从他要赎么。
　　小殿初成粉未乾，贵妃姊妹自来看。
　　为逢好日先移入，续向街西索牡丹。
　　内人相续报花开，准拟君王便看来。
　　逢着五弦琴绣袋，宜春院里按歌回。
　　巡吹慢遍不相和，暗数看谁曲校多。
　　明日梨花园里见，先须逐得内家歌。
　　黄金合里盛红雪，重结香罗四出花。
　　一一傍边书敕字，中官送与大臣家。
　　未明东上阁门开，排仗声从后殿来。
　　阿监两边相对立，遥闻索马一时回。
　　宫人早起笑相呼，不识阶前扫地夫。
　　乞与金钱争借问，外头还似此间无。
　　小随阿姊学吹笙，见好君王赐与名。
　　夜拂玉床朝把镜，黄金殿外不教行。
　　日高殿里有香烟，万岁声长动九天。
　　妃子院中初降诞，内人争乞洗儿钱。
　　宫花不共外花同，正月长生一半红。
　　供御樱桃看守别，直无鸦鹊到园中。
　　殿前铺设两边楼，寒食宫人步打球。
　　一半走来争跪拜，上棚先谢得头筹。
　　太仪前日暖房来，嘱向朝阳乞药栽。
　　敕赐一窠红踯躅，谢恩未了奏花开。
　　御前新赐紫罗襦，步步金阶上软舆。
　　宫局总来为喜乐，院中新拜内尚书。
　　鹦鹉谁教转舌关，内人手里养来奸。
　　语多更觉承恩泽，数对君王忆陇山。
　　分朋闲坐赌樱桃，收却投壶玉腕劳。
　　各把沈香双陆子，局中斗累阿谁高。
　　禁寺红楼内里通，笙歌引驾夹城东。
　　裹头宫监堂前立，手把牙鞘竹弹弓。
　　春风院院落花堆，金锁生衣掣不开。
　　更筑歌台起妆殿，明朝先进画图来。
　　舞来汗湿罗衣彻，楼上人扶下玉梯。
　　归到院中重洗面，金花盆里泼银泥。
　　宿妆残粉未明天，总立昭阳花树边。
　　寒食内人长白打，库中先散与金钱。
　　众中偏得君王笑，偷把金箱笔砚开。
　　书破红蛮隔子上，旋推当直美人来。
　　教遍宫娥唱遍词，暗中头白没人知。
　　楼中日日歌声好，不问从初学阿谁。
　　青楼小妇砑裙长，总被抄名入教坊。
　　春设殿前多队舞，朋头各自请衣裳。
　　水中芹叶土中花，拾得还将避众家。
　　总待别人般数尽，袖中拈出郁金芽。
　　玉箫改调筝移柱，催换红罗绣舞筵。
　　未戴柘枝花帽子，两行宫监在帘前。
　　窗窗户户院相当，总有珠帘玳瑁床。
　　虽道君王不来宿，帐中长是炷牙香。
　　雨入珠帘满殿凉，避风新出玉盆汤。
　　内人恐要秋衣着，不住熏笼换好香。
　　金吾除夜进傩名，画袴朱衣四队行。
　　院院烧灯如白日，沈香火底坐吹笙。
　　树头树底觅残红，一片西飞一片东。
　　自是桃花贪结子，错教人恨五更风。
　　金殿当头紫阁重，仙人掌上玉芙蓉。
　　太平天子朝迎日，五色云车驾六龙。
　　鸳鸯瓦上瞥然声，昼寝宫娥梦里惊。
　　元是我王金弹子，海棠花下打流莺。
　　忽地金舆向月陂，内人接著便相随。
　　却回龙武军前过，当处教开卧鸭池。
　　画作天河刻作牛，玉梭金镊采桥头。
　　每年宫里穿针夜，敕赐诸亲乞巧楼。
　　春来睡困不梳头，懒逐君王苑北游。
　　暂向玉花阶上坐，簸钱赢得两三筹。
　　步行送入长门里，不许来辞旧院花。
　　只恐他时身到此，乞恩求赦放还家。
　　缣罗不著索轻容，对面教人染退红。
　　衫子成来一遍出，明朝半片在园中。
　　弹棋玉指两参差，背局临虚斗著危。
　　先打角头红子落，上三金字半边垂。
　　后宫宫女无多少，尽向园中笑一团。
　　舞蝶落花相觅著，春风共语亦应难。
　　宛转黄金白柄长，青荷叶子画鸳鸯。
　　把来不是呈新样，欲进微风到御床。
　　供御香方加减频，水沈山麝每回新。
　　内中不许相传出，已被医家写与人。
　　药童食后送云浆，高殿无风扇少凉。
　　每到日中重掠鬓，衩衣骑马绕宫廊。

卷302_2 「句」王建
　　单于不向南牧马，席萁遍满天山下。（《咏席萁帘》）
　　却公不易胜，莫著外家欺。（见《事文类聚》）
　　锦江诗弟子，时寄五花笺。（以下见《海录碎事》）
　　花烧落第眼，雨破到家程。
　　一朝金凤庭前下，当是虚皇诏沈曦。
　　宣城四面水茫茫，草盖江城竹夹墙。



卷二百三十六

卷236_1 「紫参歌」钱起
　　远公林下满青苔，春药偏宜间石开。往往幽人寻水见，
　　时时仙蝶隔云来。阴阳雕刻花如鸟，对凤连鸡一何小。
　　春风宛转虎溪傍，紫翼红翘翻霁光。贝叶经前无住色，
　　莲花会里暂留香。蓬山才子怜幽性，白云阳春动新咏。
　　应知仙卉老云霞，莫赏夭桃满蹊径。

卷236_2 「玛瑙杯歌」钱起
　　瑶溪碧岸生奇宝，剖质披心出文藻。良工雕饰明且鲜，
　　得成珍器入芳筵。含华炳丽金尊侧，翠斝琼觞忽无色。
　　繁弦急管催献酬，倏若飞空生羽翼，fY々兰英照豹斑，
　　满堂词客尽朱颜。花光来去传香袖，霞影高低傍玉山。
　　王孙彩笔题新咏，碎锦连珠复辉映。世情贵耳不贵奇，
　　谩说海底珊瑚枝。宁及琢磨当妙用，燕歌楚舞长相随。

卷236_3 「锄药咏」钱起
　　莳药穿林复在巘，浓香秀色深能浅。云气垂来浥露偏，
　　松阴占处知春晚。拂曙残莺百啭催，萦泉带石几花开。
　　不随飞鸟缘枝去，如笑幽人出谷来。对之不觉忘疏懒，
　　废卷荷锄嫌日短。岂无萱草树阶墀，惜尔幽芳世所遗。
　　但使芝兰出萧艾，不辞手足皆胼胝。宁学陶潜空嗜酒，
　　颓龄舍此事东菑。

卷236_4 「病鹤篇」钱起
　　独鹤声哀羽摧折，沙头一点留残雪。三山侣伴能远翔，
　　五里裴回忍为别。惊群各畏野人机，谁肯相将霞水飞。
　　不及川凫长比翼，随波双泛复双归。碧海沧江深且广，
　　目尽天倪安得住。云山隔路不隔心，宛颈和鸣长在想。
　　何时白雾卷青天，接影追飞太液前。

卷236_5 「片玉篇」钱起
　　至宝未为代所奇，韫灵示璞荆山陲。独使虹光天子识，
　　不将清韵世人知。世人所贵惟燕石，美玉对之成瓦砾。
　　空山埋照凡几年，古色苍痕宛自然。重溪幂幂暗云树，
　　一片荧荧光石泉。美人之鉴明且彻，玉指提携叹奇绝。
　　试劳香袖拂莓苔，不觉清心皎冰雪。连城美价幸逢时，
　　命代良工岂见遗。试作珪璋礼天地，何如瓀fZ在阶墀。

卷236_6 「画鹤篇（省中作）」钱起
　　点素凝姿任画工，霜毛玉羽照帘栊。借问飞鸣华表上，
　　何如粉缋彩屏中。文昌宫近芙蓉阙，兰室絪缊香且结。
　　炉气朝成缑岭云，银灯夜作华亭月。日暖花明梁燕归，
　　应惊片雪在仙闱。主人顾盼千金重，谁肯裴回五里飞。

卷236_7 「秋霖曲」钱起
　　君不见圣主旰食忧元元，秋风苦雨暗九门。
　　凤凰池里沸泉腾，苍龙阙下生云根。阴精离毕太淹度，
　　倦鸟将归不知树。愁阴惨淡时殷雷，生灵垫溺若寒灰。
　　公卿红粒爨丹桂，黔首白骨封青苔。貂裘玉食张公子，
　　炰炙熏天戟门里。且如歌笑日挥金。应笑禹汤能罪己。
　　鹤鸣蛙跃正及时，豹隐兰凋亦可悲。焉得太阿决屏翳，
　　还令率土见朝曦。

卷236_8 「白石枕」钱起
　　琢珉胜水碧，所贵素且贞。曾无白圭玷，不作浮磬鸣。
　　捧来太阳前，一片新冰清。沈沈风宪地，待尔秋已至。
　　璞坚难为功，谁怨晚成器。比德无磷缁，论交亦如此。

卷236_9 「赋得青城山歌，送杨、杜二郎中赴蜀军」钱起
　　蜀山西南千万重，仙经最说青城峰。青城嶔岑倚空碧，
　　远压峨嵋吞剑壁。锦屏云起易成霞，玉洞花明不知夕。
　　星台二妙逐王师，阮瑀军书王粲诗。日落猿声连玉笛，
　　晴来山翠傍旌旗。绿萝春月营门近，知君对酒遥相思。

卷236_10 「送李大夫赴广州」钱起
　　一贤间气生，麟趾凤凰羽。何意人之望，未为王者辅。
　　出镇忽推才，盛哉文且武。南越寄维城，雄雄拥甲兵。
　　鼓门通幕府，天井入军营。厥俗多豪侈，古来难致礼。
　　唯君饮冰心，可酌贪泉水。忠臣感圣君，徇义不邀勋。
　　龙镜逃山魅，霜风破嶂雪。征途凡几转，魏阙如在眼。
　　向郡海潮迎，指乡关树远。按节化瓯闽，下车佳政新。
　　应令尉陀俗，还作上皇人。支离交俊哲，弱冠至华发。
　　昔许霄汉期，今嗟鹏鷃别。图南不可御，惆怅守薄暮。

卷236_11 「送崔校书从军」钱起
　　雁门太守能爱贤，麟阁书生亦投笔。宁唯玉剑报知己，
　　更有龙韬佐师律。别马连嘶出御沟，家人几夜望刀头。
　　燕南春草伤心色，蓟北黄云满眼愁。闻道轻生能击虏，
　　何嗟少壮不封侯。

卷236_12 「送张将军征西（一作西征）」钱起
　　长安少年唯好武，金殿承恩争破虏。沙场烽火隔天山，
　　铁骑征西几岁还。战处黑云霾瀚海，愁中明月度阳关。
　　玉笛声悲离酌晚，金方路极行人远。计日霜戈尽敌归，
　　回首戎城空落晖。始笑子卿心计失，徒看海上节旄稀。

卷236_13 「送修武元少府」钱起
　　寸禄荣色养，此行宁叹惜。自今黄绶采兰时，
　　不厌丹墀芳草色。百战荒城复井田，几家春树带人烟。
　　黎氓久厌蓬飘苦，迟尔西南惠月传。

卷236_14 「送崔十三东游」钱起
　　千里有同心，十年一会面。当杯缓筝柱，倏忽催离宴。
　　丹凤城头噪晚鸦，行人马首夕阳斜。灞上春风留别袂，
　　关东新月宿谁家。官柳依依两乡色，谁能此别不相忆。

卷236_15 「送邬三落第还乡」钱起
　　郢客文章绝世稀，常嗟时命与心违。十年失路谁知己，
　　千里思亲独远归。云帆春水将何适，日爱东南暮山碧。
　　关中新月对离尊，江上残花待归客。名宦无媒自古迟，
　　穷途此别不堪悲。荷衣垂钓且安命，金马招贤会有时。

卷236_16 「送马明府赴江陵」钱起
　　陶令南行心自永，江天极目澄秋景。万室遥方犬不鸣，
　　双凫下处人皆静。清风高兴得湖山，门柳萧条双翟闲。
　　黄花满把应相忆，落日登楼北望还。

卷236_17 「送毕侍御谪居」钱起
　　崇兰香死玉簪折，志士吞声甘徇节。忠荩不为明主知，
　　悲来莫向时人说，沧浪之水见心清，楚客辞天泪满缨。
　　百鸟喧喧噪一鹗，上林高枝亦难托。宁嗟人世弃虞翻，
　　且喜江山得康乐。自怜黄绶老婴身，妻子朝来劝隐沦。
　　桃花洞里举家去，此别相思复几春。

卷236_18 「送褚大落第东归」钱起
　　离琴弹苦调，美人惨向隅。顷来荷策干明主，
　　还复扁舟归五湖。汉家侧席明扬久，岂意遗贤在林薮。
　　玉堂金马隔青云，墨客儒生皆白首。昨梦芳洲采白蘋，
　　归期且喜故园春。稚子只思陶令至，文君不厌马卿贫。
　　剡中风月久相忆，池上旧游应再得。酒熟宁孤芳杜春，
　　诗成不枉青山色。念此那能不羡归，长杨谏猎事皆违。
　　他日东流一乘兴，知君为我扫荆扉。

卷236_19 「送傅管记赴蜀军」钱起
　　终童之死谁继出，燕颔儒生今俊逸。主将早知鹦鹉赋，
　　飞书许载蛟龙笔。峨眉玉垒指霞标，鸟没天低幕府遥。
　　巴山雨色藏征旆，汉水猿声咽短箫。赐璧腰金应可料，
　　才略纵横年且妙。无人不重乐毅贤，何敌能当鲁连啸。
　　日暮黄云千里昏，壮心轻别不销魂。劝君用却龙泉剑，
　　莫负平生国士恩。

卷236_20 「送张少府」钱起
　　愁云破斜照，别酌劝行子。蓬惊马首风，雁拂天边水。
　　寸晷如三岁，离心在万里。

卷236_21 「行路难」钱起
　　君不见明星映空月，太阳朝升光尽歇。
　　君不见凋零委路蓬，长风飘举入云中。
　　由来人事何尝定，且莫骄奢笑贱穷。

卷236_22 「卢龙塞行送韦掌记」钱起
　　雨雪纷纷黑山外，行人共指卢龙塞。万里飞沙咽鼓鼙，
　　三军杀气凝旌旆。陈琳书记本翩翩，料敌张兵夺酒泉。
　　圣主好文兼好武，封侯莫比汉皇年。

卷236_23 「效古秋夜长」钱起
　　秋汉飞玉霜，北风扫荷香。含情纺织孤灯尽，
　　拭泪相思寒漏长。檐前碧云静如水，月吊栖乌啼鸟起。
　　谁家少妇事鸳机，锦幕云屏深掩扉。白玉窗中闻落叶，
　　应怜寒女独无衣。

卷236_24 「卧病，李员外题扉而去」钱起
　　僻陋病者居，蒿莱行径失。谁知簪绂贵，能问幽忧疾。
　　珂声未驻门，兰气先入室。沉疴不冠带，安得候蓬荜。
　　清扬去莫寻，离念顷来侵。雀栖高窗静，日出修桐阴。
　　枕上忆君子，悄悄唯苦心。

卷236_25 「酬王维春夜竹亭赠别」钱起
　　山月随客来，主人兴不浅。今宵竹林下，谁觉花源远。
　　惆怅曙莺啼，孤云还绝巘.

卷236_26 「山中寄时校书」钱起
　　蓬莱紫气温如玉，唯予知尔阳春曲，别来几日芳荪绿。
　　百花酒满不见君，青山一望心断续。

卷236_27 「送李四擢第归觐省」钱起
　　当年贵得意，文字各争名。齐唱阳春曲，唯君金玉声。
　　悬黎宝中出，高价世难掩。鸿羽不低飞，龙津徒自险。
　　直矜鹦鹉赋，不贵芳桂枝。少俊蔡邕许，长鸣唐举知。
　　梁城下熊轼，朱戟何暐耀。才子欲归宁，棠花已含笑。
　　高门知庆大，子孝觉亲荣。独揽还珠美，宁唯问绢情。
　　离筵不尽醉，掺袂一何早。马蹄西别轻，树色东看好。
　　行尘忽不见，惆怅青门道。

卷236_28 「过曹钧隐居」钱起
　　荃蕙有奇性，馨香道为人。不居众芳下，宁老空林春。
　　之子秉高节，攻文还守真。素书寸阴尽，流水怨情新。
　　济济振缨客，烟霄各致身。谁当举玄晏，不使作良臣。

卷236_29 「哭曹钧」钱起
　　苦节推白首，怜君负此生。忠荩名空在，家贫道不行。
　　朝来相忆访蓬荜，只谓渊明犹卧疾。忽见江南吊鹤来，
　　始知天上文星失。尝恨知音千古稀，那堪夫子九泉归。
　　一声邻笛残阳里，酹酒空堂泪满衣。

卷236_30 「东阳郡斋中诣南山招韦十（一作东阳郡斋书事）」钱起
　　霁来海半山，隐映城上起。中峰落照时，残雪翠微里。
　　同心久为别，孤兴那对此。良会何迟迟，清扬瞻则迩。

卷236_31 「清泥驿迎献王侍御」钱起
　　候馆扫清昼，使车出明光。森森入郭树，一道引飞霜。
　　仰视骢花白，多惭绶色黄。鹪鹩无羽翼，愿假宪乌翔。

卷236_32 「沭阳古渡作」钱起
　　日落问津处，云霞残碧空。牧牛避田烧，退鹢随潮风。
　　回首故乡远，临流此路穷。翩翩青冥去，羡彼高飞鸿。

卷236_33 「卧疾，答刘道士」钱起
　　白露蚕已丝，空林日凄清。寥寥昼扉掩，独卧秋窗明。
　　宝字比仙药，羽人寄柴荆。长吟想风驭，恍若升蓬瀛。

卷236_34 「梦寻西山准上人」钱起
　　别处秋泉声，至今犹在耳。何尝梦魂去，不见雪山子。
　　新月隔林时，千峰翠微里。言忘心更寂，迹灭云自起。
　　觉来缨上尘，如洗功德水。

卷236_35 「长安旅宿」钱起
　　九秋旅夜长，万感何时歇。蕙花渐寒暮，心事犹楚越。
　　直躬邅世道，咫步隔天阙。每闻长乐钟，载泣灵台月。
　　明旦北门外，归途堪白发。

卷236_36 「过桐柏山」钱起
　　秋风过楚山，山静秋声晚。赏心无定极，仙步亦清远。
　　返照云窦空，寒流石苔浅。羽人昔已去，灵迹欣方践。
　　投策谢归途，世缘从此遣。

卷236_37 「李士曹厅对雨」钱起
　　春雨暗重城，讼庭深更寂。终朝人吏少，满院烟云集。
　　湿鸟压花枝，新苔宜砌石。掾曹富文史，清兴对词客。
　　爱尔蕙兰丛，芳香饱时泽。

卷236_38 「登胜果寺南楼，雨中望严协律」钱起
　　微雨侵晚阳，连山半藏碧。林端陟香榭，云外迟来客。
　　孤村凝片烟，去水生远白。但佳川原趣，不觉城池夕。
　　更喜眼中人，清光渐咫尺。

卷236_39 「冬夜题旅馆」钱起
　　退飞忆林薮，乐业羡黎庶。四海尽穷途，一枝无宿处。
　　严冬北风急，中夜哀鸿去。孤烛思何深，寒窗坐难曙。
　　劳歌待明发，惆怅盈百虑。

卷236_40 「自终南山晚归」钱起
　　采苓日往还，得性非樵隐。白水到初阔，青山辞尚近。
　　绝境胜无倪，归途兴不尽。沮溺时返顾，牛羊自相引。
　　逍遥不外求，尘虑从兹泯。

卷236_41 「早渡伊川见旧邻作」钱起
　　鹍鸡鸣早霜，秋水寒旅涉。渔人昔邻舍，相见具舟楫。
　　出浦兴未尽，向山心更惬。村落通白云，茅茨隐红叶。
　　东皋满时稼，归客欣复业。

卷236_42 「夕发箭场岩下作」钱起
　　行役不遑安，在幽机转发。山谷无明晦，溪霞自兴没。
　　朝栉杉下风，夕饮石上月。懿尔青云士，垂缨朝凤阙。
　　宁知采竹人，每食惭薇蕨。

卷236_43 「同李五夕次香山精舍访宪上人」钱起
　　彼岸闻山钟，仙舟过苕水。松门入幽映，石径趋迤逦。
　　初月开草堂，远公方觏止。忘言在闲夜，凝念得微理。
　　泠泠功德池，相与涤心耳。

卷236_44 「雨中望海上，怀郁林观中道侣」钱起
　　山观海头雨，悬沫动烟树。只疑苍茫里，郁岛欲飞去。
　　大块怒天吴，惊潮荡云路。群真俨盈想，一苇不可渡。
　　惆怅赤城期，愿假轻鸿驭。

卷236_45 「广德初銮驾出关后登高愁望二首」钱起
　　长安不可望，远处边愁起。辇毂混戎夷，山河空表里。
　　黄云压城阙，斜照移烽垒。汉帜远成霞，胡马来如蚁。
　　不知涿鹿战，早晚蚩尤死。渴日候河清，沉忧催暮齿。
　　愁看秦川色，惨惨云景晦。乾坤暂运行，品物遗覆载。
　　黄尘涨戎马，紫气随龙旆。掩泣指关东，日月妖氛外。
　　臣心寄远水，朝海去如带。周德更休明，天衢伫开泰。

卷236_46 「独往覆釜山，寄郎士元」钱起
　　赏心无远近，芳月好登望。胜事引幽人，山下复山上。
　　将寻洞中药，复爱湖外嶂。古壁苔入云，阴溪树穿浪。
　　谁言世缘绝，更惜知音旷。莺啼绿萝春，回首还惆怅。

卷236_47 「送王季友赴洪州幕下」钱起
　　列郡皆用武，南征所从谁。诸侯重才略，见子如琼枝。
　　抚剑感知己，出门方远辞。烟波带幕府，海日生红旗。
　　问我何功德，负恩留玉墀。销魂把别袂，愧尔酬明时。

卷236_48 「客舍赠郑贲」钱起
　　结交意不薄，匪席言莫违。世义随波久，人生知己稀。
　　先鸣誓相达，未遇还相依。一望金门诏，三看黄鸟飞。
　　暝投同旅食，朝出易儒衣。嵇向林庐接，携手行将归。

卷236_49 「山中春仲寄汝上王恒、颍川沈冲（一作中）」钱起
　　隐者守恬泊，春山日深净。谁知蟠木材，得性无人境。
　　座隅泉出洞，竹上云起岭。饥狖入山厨，饮虹过药井。
　　前溪堪放逸，仲月好风景。游目来远思，摘芳寄汝颍。

卷236_50 「南中春意」钱起
　　入仕无知言，游方随世道。平生愿开济，遇物干怀抱。
　　已阻青云期，甘同散樗老。客游南海曲，坐见韶阳早。
　　旧国别佳人，他乡思芳草。惜无鸿鹄翅，安得凌苍昊。

卷236_51 「东陵药堂寄张道士」钱起
　　木落苍山空，当轩秋水色。清旦振衣坐，永吟意何极。
　　愿言金丹寿，一假鸾凤翼。日夕开真经，言忘心更默。
　　玄都有仙子，采药早相识。烟霞难再期，焚香空叹息。

卷236_52 「苦雨忆皇甫冉」钱起
　　凉雨门巷深，穷居成习静。独吟愁霖雨，更使秋思永。
　　疲痾苦昏垫，日夕开轩屏。草木森已悲，衾帱清且冷。
　　如何游宦客，江海随泛梗。延首长相思，忧襟孰能整。

卷236_53 「寄任山人」钱起
　　天阶崇黼黻，世路有趋竞。独抱中孚爻，谁知苦寒咏。
　　行潦难朝海，散材空遇圣。岂无鸣凤时，其如问津命。
　　所思青山郭，再梦绿萝径。林泉春可游，羡尔得其性。

卷236_54 「登秦岭半岩遇雨」钱起
　　屏翳忽腾气，浮阳惨无晖。千峰挂飞雨，百尺摇翠微。
　　震电闪云径，奔流翻石矶。倚岩假松盖，临水羡荷衣。
　　不得采苓去，空思乘月归。且怜东皋上，水色侵荆扉。

卷236_55 「杪秋南山西峰题准上人兰若」钱起
　　向山看霁色，步步豁幽性。返照乱流明，寒空千嶂净。
　　石门有馀好，霞残月欲映。上诣远公庐，孤峰悬一径。
　　云里隔窗火，松下闻山磬。客到两忘言，猿心与禅定。

卷236_56 「田园雨后赠邻人」钱起
　　安排常任性，偃卧晚开户。樵客荷蓑归，向来春山雨。
　　残云虹未落，返景霞初吐。时鸟鸣村墟，新泉绕林圃。
　　尧年尚恬泊，邻里成太古。室迩人遂遥，相思怨芳杜。

卷236_57 「天门谷题孙逸人石壁」钱起
　　崖石乱流处，竹深斜照归。主人卧磻石，心耳涤清晖。
　　春雷近作解，空谷半芳菲。云栋彩虹宿，药圃蝴蝶飞。
　　恶嚣慕嘉遁，几夜瞻少微。相见竟何说，忘情同息机。

卷236_58 「蓝溪休沐，寄赵八给事」钱起
　　虫鸣归旧里，田野秋农闲。即事敦夙尚，衡门方再关。
　　夕阳入东篱，爽气高前山。霜蕙后时老，巢禽知暝还。
　　侍臣黄枢宠，鸣玉青云间。肯想观鱼处，寒泉照发斑。

卷236_59 「游辋川至南山，寄谷口王十六」钱起
　　山色不厌远，我行随处深。迹幽青萝径，思绝孤霞岑。
　　独鹤引过浦，鸣猿呼入林。褰裳百泉里，一步一清心。
　　王子在何处，隔云鸡犬音。折麻定延伫，乘月期招寻。

卷236_60 「蓝田溪与渔者宿」钱起
　　独游屡忘归，况此隐沦处。濯发清泠泉，月明不能去。
　　更怜垂纶叟，静若沙上鹭。一论白云心，千里沧洲趣。
　　芦中夜火尽，浦口秋山曙。叹息分枝禽，何时更相遇。

卷236_61 「淮上别范大」钱起
　　悲风陨凉叶，送归怨南楚。穷年将别离，寸晷申宴语。
　　长淮流不尽，征棹忽复举。碧落半愁云，黄鹤时顾侣。
　　游宦且未达，前途各修阻。分袂一相嗟，良辰更何许。

卷236_62 「离居夜雨，奉寄李京兆」钱起
　　永夜不可度，蛩吟秋雨滴。寂寞想章台，始叹云泥隔。
　　雷声匪君车，犹时过我庐。电影非君烛，犹能明我目。
　　如何琼树枝，梦里看不足。望望佳期阻，愁生寒草绿。

卷236_63 「叹毕少府以持法无隐见系」钱起
　　用法本禁邪，尽心翻自极。毕公在囹圄，世事何纠纆.
　　翠凤呈其瑞，虞罗寄铩翼。囚中千念时，窗外百花色。
　　落景闭圜扉，春虫网丛棘。古人不念文，纷泪莫沾臆。

卷236_64 「小园招隐」钱起
　　支离鲜兄弟，形影如手足。但遂饮冰节，甘辞代耕禄。
　　斑衣在林巷，始觉无羁束。交柯低户阴，闲鸟将雏宿。
　　穷通世情阻，日夜苔径绿。谁言北郭贫，能分晏婴粟。

卷236_65 「过温逸人旧居」钱起
　　返真难合道，怀旧仍无吊。浮俗渐浇淳，斯人谁继妙。
　　声容在心耳，宁觉阻言笑。玄堂闭几春，拱木齐云峤。
　　鹤传居士舞，猿得苏门啸。酹酒片阳微，空山想埋照。

卷236_66 「县内水亭晨兴听讼」钱起
　　晨光起宿露，池上判黎氓。借问秋泉色，何如拙宦情。
　　磨铅辱利用，策蹇愁前程。昨夜明月满，中心如鹊惊。
　　负恩时易失，多病绩难成。会惜寒塘晚，霜风吹杜蘅。

卷236_67 「海畔秋思」钱起
　　匡济难道合，去留随兴牵。偶为谢客事，不顾平子田。
　　魏阙贲翘楚，此身长弃捐。箕裘空在念，咄咄谁推贤。
　　无用即明代，养痾仍壮年。日夕望佳期，帝乡路几千。
　　秋风晨夜起，零落愁芳荃。

卷236_68 「太子李舍人城东别业（李祭酒别业俯视川林前带雷岫）」钱起
　　南山转群木，昏晓拥山翠。小泽近龙居，清苍常雨气。
　　君家北原上，千金买胜事。丹阙退朝回，白云迎赏至。
　　新晴村落外，处处烟景异。片水明断岸，馀霞入古寺。
　　东皋指归翼，目尽有馀意。

卷236_69 「谷口新居寄同省朋故」钱起
　　种黍傍烟溪，榛芜兼沮洳。亦知生计薄，所贵隐身处。
　　橡栗石上村，莓苔水中路。萧然授衣日，得此还山趣。
　　汲井爱秋泉，结茅因古树。闲云与幽鸟，对我不能去。
　　寄谢鸳鹭群，狎鸥拙所慕。

卷236_70 「京兆尹厅前甘棠树降甘露」钱起
　　内史用尧意，理京宣惠慈。气和祥则降，孰谓天难知。
　　济旱露为兆，有如埙应篪。岂无夭桃树，洒此甘棠枝。
　　玉色与人净，珠光临笔垂。协风与之俱，物性皆熙熙。
　　何必凤池上，方看作霖时。

卷236_71 「秋夜作」钱起
　　万计各无成，寸心日悠漫。浮生竟何穷，巧历不能算。
　　流落四海间，辛勤百年半。商歌向秋月，哀韵兼浩叹。
　　寤寐怨佳期，美人隔霄汉。寒云度穷水，别业绕垂幔。
　　窗中问谈鸡，长夜何时旦。

卷236_72 「观村人牧山田」钱起
　　六府且未盈，三农争务作。贫民乏井税，塉土皆垦凿。
　　禾黍入寒云，茫茫半山郭。秋来积霖雨，霜降方銍获。
　　中田聚黎甿，反景空村落。顾惭不耕者，微禄同卫鹤。
　　庶追周任言，敢负谢生诺。

卷236_73 「裴侍郎湘川回，以青竹筒相遗，因而赠之」钱起
　　楚竹青玉润，从来湘水阴。缄书取直节，君子知虚心。
　　入用随宪简，积文不受金。体将丹凤直，色映秋霜深。
　　宁肯假伶伦，谬为龙凤吟。唯将翰院客，昔秘瑶华音。
　　长跪捧嘉贶，岁寒惭所钦。

卷236_74 「东城初陷，与薛员外、王补阙暝投南山佛寺」钱起
　　日昃石门里，松声山寺寒。香云空静影，定水无惊湍。
　　洗足解尘缨，忽觉天形宽。清钟扬虚谷，微月深重峦。
　　噫我朝露世，翻浮与波澜。行运遘忧患，何缘亲盘桓。
　　庶将镜中象，尽作无生观。

卷236_75 「奉和张荆州巡农晚望」钱起
　　太清霁云雷，阳春陶物象。明牧行春令，仁风助升长。
　　时和俗勤业，播殖农厥壤。阴阴桑陌连，漠漠水田广。
　　郡中忽无事，方外还独往。日暮驻归轩，湖山有佳赏。
　　宣城传逸韵，千载谁此响。

卷236_76 「送包何东游」钱起
　　水国尝独往，送君还念兹。湖山远近色，昏旦烟霞时。
　　子好谢公迹，常吟孤屿诗。果乘扁舟去，若与白鸥期。
　　野趣及春好，客游欣此辞。入云投馆僻，采碧过帆迟。
　　江上日回首，琴中劳别思。春鸿刷归翼，一寄杜蘅枝。

卷236_77 「酬陶六辞秩归旧居见柬」钱起
　　靖节昔高尚，令孙嗣清徽。旧庐云峰下，献岁车骑归。
　　去俗因解绶，忆山得采薇。田畴春事起，里巷相寻稀。
　　渊明醉乘兴，闲门只掩扉。花禽惊曙月，邻女上鸣机。
　　毕娶愿已果，养恬志宁违。吾当挂朝服，同尔缉荷衣。

卷236_78 「奉使采箭簳竹谷中晨兴赴岭」钱起
　　孤客倦夜坐，闻猿乘早发。背溪已斜汉，登栈尚残月。
　　重峰转森爽，幽步更超越。云木耸鹤巢，风萝扫虎穴。
　　人群徒自远，世役终难歇。入山非买山，采竹异采蕨。
　　谁见子牟意，悁劳书魏阙。

卷236_79 「同严逸人东溪泛舟」钱起
　　子陵江海心，高迹此闲放。渔舟在溪水，曾是敦夙尚。
　　朝霁收云物，垂纶独清旷。寒花古岸傍，唳鹤晴沙上。
　　纷吾好贞逸，不远来相访。已接方外游，仍陪郢中唱。
　　欢言尽佳酌，高兴延秋望。日暮浩歌还，红霞乱青嶂。

卷236_80 「过沈氏山居」钱起
　　鸡鸣孤烟起，静者能卜筑。乔木出云心，闲门掩山腹。
　　贫交喜相见，把臂欢不足。空林留宴言，永日清耳目。
　　泉声冷尊俎，荷气香童仆。往往仙犬鸣，樵人度深竹。
　　酒酣出谷口，世网何羁束。始愿今不从，区区折腰禄。

卷236_81 「赠柏岩老人」钱起
　　日与麋鹿群，贤哉买山叟。庞眉忽相见，避世一何久。
　　林栖古崖曲，野事佳春后。瓠叶覆荆扉，栗苞垂瓮牖。
　　独歌还独酌，不耕亦不耦。硗田隔云溪，多雨长稂莠。
　　烟霞得情性，身世同刍狗。寄谢营道人，天真此翁有。

卷236_82 「送薛判官赴蜀」钱起
　　横笛声转悲，羽觞酣欲别。举目叩关远，离心不可说。
　　边陲劳帝念，日下降才杰。路极巴水长，天衔剑峰缺。
　　单车动夙夜，越境正炎节。星桥过客稀，火井蒸云热。
　　阴符能制胜，千里在坐决。始见儒者雄，长缨系馀孽。

卷236_83 「诏许昌崔明府拜补阙」钱起
　　儒者久营道，诏书方问贤。至精一耀世，高步谁同年。
　　何树可栖凤，高梧枝拂天。脱身凫舄里，载笔虎闱前。
　　日月传轩后，衣冠真列仙。则知骊龙珠，不秘清泠泉。
　　才子贵难见，郢歌空复传。惜哉效颦客，心想劳婵娟。

卷236_84 「仲春晚寻覆釜山」钱起
　　蝴蝶弄和风，飞花不知晚。王孙寻芳草，步步忘路远。
　　况我爱青山，涉趣皆游践。萦回必中路，阴晦阳复显。
　　古岸生新泉，霞峰映雪巘.交枝花色异，奇石云根浅。
　　碧洞志忘归，紫芝行可搴。应嗤嵇叔夜，林卧方沉湎。

卷236_85 「赠东邻郑少府」钱起
　　一闻白雪唱，愿见清扬久。谁谓结绶来，得陪趋府后。
　　小邑蓝溪上，卑栖惬所偶。忘言复连墙，片月亦携手。
　　草色同春径，莺声共高柳。美景百花时，平生一杯酒。
　　圣朝法天地，以我为刍狗。秩满归白云，期君访谷口。

卷236_86 「谢张法曹万顷小山暇景见忆」钱起
　　乐道随去处，养和解朝簪。茅堂近丹阙，佳致亦何深。
　　退食不趋府，忘机还在林。清风乱流上，永日小山阴。
　　解箨雨中竹，将雏花际禽。物华对幽寂，弦酌兼咏吟。
　　自昔仰高步，及兹劳所钦。郢歌叨继组，知己复知音。

卷236_87 「罢章陵令山居过中峰道者二首」钱起
　　宁辞园令秩，不改渊明调。解印无与言，见山始一笑。
　　幽人还绝境，谁道苦奔峭。随云剩渡溪，出门更垂钓。
　　吾庐青霞里，窗树玄猿啸。微月清风来，方知散发妙。
　　丘壑趣如此，暮年始栖偃。赖遇无心云，不笑归来晚。
　　鸣鸠拂红枝，初服傍清畎。昨日山僧来，犹嫌嘉遁浅。
　　托君紫阳家，路灭心更远。梯云创其居，抱犊上绝巘.
　　杏田溪一曲，霞境峰几转。路石挂飞泉，谢公应在眼。
　　愿言携手去，采药长不返。

卷236_88 「登覆釜山遇道人二首」钱起
　　晨策趣无涯，名山深转秀。三休变覆景，万转迷宇宙。
　　攀崖到天窗，入洞穷玉溜。侧径蹲怪石，飞萝掷惊狖。
　　花间炼药人，鸡犬和乳窦。散发便迎客，采芝仍满袖。
　　郭璞赋游仙，始愿今可就。
　　真气重嶂里，知君嘉遁幽。山阶压丹穴，药井通洑流。
　　道者带经出，洞中携我游。欲骖白霓去，且为紫芝留。
　　忽忆武陵事，别家疑数秋。

卷236_89 「寻华山云台观道士」钱起
　　秋日西山明，胜趣引孤策。桃源数曲尽，洞口两岸坼。
　　还从罔象来，忽得仙灵宅。霓裳谁之子，霞酌能止客。
　　残阳在翠微，携手更登历。林行拂烟雨，溪望乱金碧。
　　飞鸟下天窗，袅松际云壁。稍寻玄踪远，宛入寥天寂。
　　愿言葛仙翁，终年炼玉液。

卷236_90 「海上卧病寄王临」钱起
　　离客穷海阴，萧辰归思结。一随浮云滞，几怨黄鹄别。
　　妙年即沉痾，生事多所阙。剑中负明义，枕上惜玄发。
　　之子良史才，华簪偶时哲。相思千里道，愁望飞鸟绝。
　　岁暮冰雪寒，淮湖不可越。百年去心虑，孤影守薄劣。
　　独馀慕侣情，金石无休歇。

卷236_91 「登玉山诸峰，偶至悟真寺」钱起
　　郭南云水佳，讼简野情发。紫芝每相引，黄绶不能绁。
　　稍入石门幽，始知灵境绝。冥搜未寸晷，仙径俄九折。
　　蟠木盖石梁，崩岩露云穴。数峰拔昆仑，秀色与空澈。
　　玉气交晴虹，桂花留曙月。半岩采珉者，一点如片雪。
　　真赏无前程，奇观宁暂辍。更闻东林磬，可听不可说。
　　兴中寻觉化，寂尔诸象灭。

卷236_92 「长安客舍，赠李行父明府」钱起
　　藏器待时少，知人自古难。遂令丹穴凤，晚食金琅玕.
　　谁谓兵戈际，鸣琴方一弹。理烦善用简，济猛能兼宽。
　　夙夜念黎庶，寝兴非宴安。洪波未静壑，何树不惊鸾。
　　凫舄傍京辇，甿心悬灌坛。高槐暗苦雨，长剑生秋寒。
　　旅食还为客，饥年亦尽欢。亲劳携斗水，往往救泥蟠。
　　但恐酬明义，蹉跎芳岁阑。

卷236_93 「美杨侍御清文见示」钱起
　　伯牙道丧来，弦绝无人续。谁知绝唱后，更有难和曲。
　　层峰与清流，逸势竞奔蹙。清文不出户，仿像皆在目。
　　雾雪看满怀，兰荃坐盈掬。孤光碧潭月，一片昆仑玉。
　　初见歌阳春，韶光变枯木。再见吟白雪，便觉云肃肃。
　　则知造化源，方寸能展缩。斯文不易遇，清爽心岂足。
　　愿言书诸绅，可以为佩服。

卷236_94 「山居新种花药，与道士同游赋诗」钱起
　　自乐鱼鸟性，宁求农牧资。浅深爱岩壑，疏凿尽幽奇。
　　雨花相助好，莺鸣春草时。种兰入山翠，引葛上花枝。
　　风露拆红紫，缘溪复映池。新泉香杜若，片石引江蓠。
　　宛谓武陵洞，潜应造化移。杖策携烟客，满袖掇芳蕤。
　　蝴蝶舞留我，仙鸡闲傍篱。但令黄精熟，不虑韶光迟。
　　笑指云萝径，樵人那得知。

卷236_95 「初黄绶赴蓝田县作」钱起
　　蟠木无匠伯，终年弃山樊。苦心非良知，安得入君门。
　　忽忝英达顾，宁窥造化恩。萤光起腐草，云翼腾沉鲲。
　　片石世何用，良工心所存。一叨尉京甸，三省惭黎元。
　　贤尹正趋府，仆夫俨归轩。眼中县胥色，耳里苍生言。
　　居人散山水，即景真桃源。鹿聚入田径，鸡鸣隔岭村。
　　餐和俗久清，到邑政空论。且嘉讼庭寂，前阶满芳荪。

卷236_96 「归义寺题震上人壁（寺即神尧皇帝读书之所）」钱起
　　入谷逢雨花，香绿引幽步。招提饶泉石，万转同一趣。
　　向背森碧峰，浅深罗古树。尧皇未登极，此地曾隐雾。
　　秘谶得神谋，因高思虎踞。太阳忽临照，物象俄光煦。
　　梵王宫始开，长者金先布。白水入禅境，砀山通觉路。
　　往往无心云，犹起潜龙处。仍闻七祖后，佛子继调御。
　　溪鸟投慧灯，山蝉饱甘露。不作解缨客，宁知舍筏喻。
　　身世已悟空，归途复何去。

　　　　　　　　　　　　　　　　

卷二百三十七

卷237_1 「奉和圣制登会昌山应制（一作赵起诗）」钱起
　　睿想入希夷，真游到具茨。玉銮登嶂远，云辂出花迟。
　　泉壑凝神处，阳和布泽时。六龙多顺动，四海正雍熙。

卷237_2 「省中对雪寄元判官、拾遗昆季（一作寄谢舍人昆季）」钱起
　　万点瑶台雪，飞来锦帐前。琼枝应比净，鹤发敢争先。
　　散影成花月，流光透竹烟。今朝谢家兴，几处郢歌传。

卷237_3 「山斋独坐，喜玄上人夕至（一作见访）」钱起
　　舍下虎溪径，烟霞入暝开。柴门兼竹静，山月与僧来。
　　心莹红莲水，言忘绿茗杯。前峰曙更好，斜汉欲西回。

卷237_4 「秋夜寄张、韦二主簿」钱起
　　凉夜褰帘好，轻云过月初。碧空河色浅，红叶露声虚。
　　道阻天难问，机忘世易疏。不知双翠凤，栖棘复何如。

卷237_5 「归故山路逢邻居隐者」钱起
　　握手云栖路，潸然恨几重。谁知绿林盗，长占彩霞峰。
　　心死池塘草，声悲石径松。无因芳杜月，琴酒更相逢。

卷237_6 「落第，刘拾遗相送东归」钱起
　　不醉百花酒，伤心千里归。独收和氏玉，还采旧山薇。
　　出处离心尽，荣枯会面稀。预愁芳草色，一径入衡闱。

卷237_7 「和刘七读书」钱起
　　夜雨深馆静，苦心黄卷前。云阴留墨沼，萤影傍华编。
　　梦鸟富清藻，通经仍妙年。何愁丹穴凤，不饮玉池泉。

卷237_8 「早下江宁」钱起
　　暮天微雨散，凉吹片帆轻。云物高秋节，山川孤客情。
　　霜蘋留楚水，寒雁别吴城。宿浦有归梦，愁猿莫夜鸣。

卷237_9 「登复州南楼」钱起
　　孤树延春日，他山卷曙霞。客心湖上雁，归思日边花。
　　行李迷方久，归期涉岁赊。故人云路隔，何处寄瑶华。

卷237_10 「江陵晦日陪诸官泛舟」钱起
　　节物堪为乐，江湖有主人。舟行深更好，山趣久弥新。
　　尊酒平生意，烟花异国春。城南无夜月，长袖莫留宾。

卷237_11 「县城秋夕」钱起
　　山城日易夕，愁生先掩扉。俸薄不沽酒，家贫忘授衣。
　　露重蕙花落，月冷莎鸡飞。效拙惭无补，云林叹再归。

卷237_12 「秋夜梁七兵曹同宿二首」钱起
　　一笑不可得，同心相见稀。摘菱频贳酒，待月未扃扉。
　　星影低惊鹊，虫声傍旅衣。卑栖岁已晚，共羡雁南飞。
　　好欲弃吾道，今宵又遇君。老夫相劝酒，稚子待题文。
　　月下谁家笛，城头几片云。如何此幽兴，明日重离群。

卷237_13 「和万年成少府寓直」钱起
　　赤县新秋夜，文人藻思催。钟声自仙掖，月色近霜台。
　　一叶兼萤度，孤云带雁来。明朝紫书下，应问长卿才。

卷237_14 「春夜过长孙绎别业」钱起
　　佳期难再得，清夜此云林。带竹新泉冷，穿花片月深。
　　含毫凝逸思，酌水话幽心。不觉星河转，山枝惊曙禽。

卷237_15 「题温处士山居」钱起
　　谁知白云外，别有绿萝春。苔绕溪边径，花深洞里人。
　　逸妻看种药，稚子伴垂纶。颍上逃尧者，何如此养真。

卷237_16 「题陈季壁」钱起
　　郢人何苦调，饮水仍布衾。烟火昼不起，蓬蒿春欲深。
　　前庭少乔木，邻舍闻新禽。虽有征贤诏，终伤不遇心。

卷237_17 「赠邻居齐六司仓」钱起
　　沉冥众所遗，咫尺绝佳期。始觉衡门下，翛然太古时。
　　鸡声共邻巷，烛影隔茅茨。坐惜牛羊径，芳荪白露滋。

卷237_18 「送征雁」钱起
　　秋空万里净，嘹唳独南征。风急翻霜冷，云开见月惊。
　　塞长怯去翼，影灭有馀声。怅望遥天外，乡愁满目生。

卷237_19 「宴郁林观张道士房」钱起
　　灭迹人间世，忘归象外情。竹坛秋月冷，山殿夜钟清。
　　仙侣披云集，霞杯达曙倾。同欢不可再，朝暮赤龙迎。

卷237_20 「秋夕与梁锽文宴」钱起
　　客到衡门下，林香蕙草时。好风能自至，明月不须期。
　　秋日翻荷影，晴光脆柳枝。留欢美清夜，宁觉晓钟迟。

卷237_21 「哭空寂寺玄上人（一作少林寺哭晖上人）」钱起
　　凄然双树下，垂泪远公房。灯续生前火，炉添没后香。
　　阴阶明片雪，寒竹响空廊。寂灭应为乐，尘心徒自伤。

卷237_22 「题精舍寺」钱起
　　胜景不易遇，入门神顿清。房房占山色，处处分泉声。
　　诗思竹间得，道心松下生。何时来此地，摆落世间情。

卷237_23 「开元观遇张侍御」钱起
　　碧落忘归处，佳期不厌逢。晚凉生玉井，新暑避烟松。
　　欲醉流霞酌，还醒度竹钟。更怜琪树下，历历见遥峰。

卷237_24 「和人秋归终南山别业」钱起
　　旧居三顾后，晚节重幽寻。野径到门尽，山窗连竹阴。
　　昔年莺出谷，今日凤归林。物外凌云操，谁能继此心。

卷237_25 「故相国苗公挽歌」钱起
　　灞陵谁宠葬，汉主念萧何。盛业留青史，浮荣逐逝波。
　　陇云仍作雨，薤露已成歌。凄怆平津阁，秋风吊客过。

卷237_26 「酬刘员外雨中见寄」钱起
　　苦雨滴兰砌，秋风生葛衣。潢污三径绝，砧杵四邻稀。
　　分与玄豹隐，不为湘燕飞。惭君角巾折，犹肯问衡闱。

卷237_27 「赋得归云送李山人归华山」钱起
　　秀色横千里，归云积几重。欲依毛女岫，初卷少姨峰。
　　盖影随征马，衣香拂卧龙。只应函谷上，真气日溶溶。

卷237_28 「过裴长官新亭」钱起
　　茅屋多新意，芳林昨试移。野人知石路，戏鸟认花枝。
　　慢水萦蓬户，闲云挂竹篱。到家成一醉，归马不能骑。

卷237_29 「寄郢州郎士元使君」钱起
　　龙节知无事，江城不掩扉。诗传过客远，书到故人稀。
　　坐啸看潮起，行春送雁归。望舒三五夜，思尽谢玄晖。

卷237_30 「过长孙宅与朗上人茶会」钱起
　　偶与息心侣，忘归才子家。玄谈兼藻思，绿茗代榴花。
　　岸帻看云卷，含毫任景斜。松乔若逢此，不复醉流霞。

卷237_31 「下第题长安客舍」钱起
　　不遂青云望，愁看黄鸟飞。梨花度寒食，客子未春衣。
　　世事随时变，交情与我违。空馀主人柳，相见却依依。

卷237_32 「陪考功王员外城东池亭宴」钱起
　　无双锦帐郎，绝境有林塘。鹤静疏群羽，蓬开失众芳。
　　晴山看不厌，流水趣何长。日晚催归骑，钟声下夕阳。

卷237_33 「过孙员外蓝田山居」钱起
　　不知香署客，谢病翠微间。去幄兰将老，辞车雉亦闲。
　　近窗云出洞，当户竹连山。对酒溪霞晚，家人采蕨还。

卷237_34 「秋园晚沐」钱起
　　黄卷在穷巷，归来生道心。五株衰柳下，三径小园深。
　　倒薤翻成字，寒花不假林。庞眉谢群彦，独酌且闲吟。

卷237_35 「穷秋对雨」钱起
　　晦日连苦雨，动息更邅回。生事萍无定，愁心云不开。
　　翟门悲暝雀，墨灶上寒苔。始信宣城守，乘流畏曝腮。

卷237_36 「裴迪南门秋夜对月（一作裴迪书斋玩月之作）」钱起
　　夜来诗酒兴，月满谢公楼。影闭重门静，寒生独树秋。
　　鹊惊随叶散，萤远入烟流。今夕遥天末，清光几处愁。

卷237_37 「和蜀县段明府秋城望归期」钱起
　　制锦蜀江静，飞凫汉阙遥。一兹风靡草，再视露盈条。
　　旅望多愁思，秋天更泬寥。河阳传丽藻，清韵入歌谣。

卷237_38 「晚归蓝田，酬王维给事（一作中书常舍人）赠别」钱起
　　卑栖却得性，每与白云归。徇禄仍怀橘，看山免采薇。
　　暮禽先去马，新月待开扉。霄汉时回首，知音青琐闱。

卷237_39 「再得华侍御书，闻巴中卧病（一作疾）」钱起
　　芳信来相续，同心远更亲。数重云外树，不隔眼中人。
　　梦寐花骢色，相思黄鸟春。更闻公干病，一夜二毛新。

卷237_40 「宿新里馆」钱起
　　愁人待晓鸡，秋雨暗凄凄。度烛萤时灭，传书雁渐低。
　　客来知计误，梦里泣津迷。无以逃悲思，寒螀处处啼。

卷237_41 「谷口书斋寄杨补阙」钱起
　　泉壑带茅茨，云霞生薜帷。竹怜新雨后，山爱夕阳时。
　　闲鹭栖常早，秋花落更迟。家童扫萝径，昨与故人期。

卷237_42 「衡门春夜」钱起
　　不厌晴林下，微风度葛巾。宁唯北窗月，自谓上皇人。
　　丛筱轻新暑，孤花占晚春。寄言庄叟蝶，与尔得天真。

卷237_43 「题吴通微主人」钱起
　　食贫无尽日，有愿几时谐。长啸秋光晚，谁知志士怀。
　　朝烟不起灶，寒叶欲连阶。饮水仍留我，孤灯点夜斋。

卷237_44 「晚次宿预馆」钱起
　　乡心不可问，秋气又相逢。飘泊方千里，离悲复几重。
　　回云随去雁，寒露滴鸣蛩。延颈遥天末，如闻故国钟。

卷237_45 「蓝上茅茨期王维补阙」钱起
　　山中人不见，云去夕阳过。浅濑寒鱼少，丛兰秋蝶多。
　　老年疏世事，幽性乐天和。酒熟思才子，溪头望玉珂。

卷237_46 「春宵寓直」钱起
　　养拙惯云卧，为郎如鸟栖。不知仙阁峻，惟觉玉绳低。
　　帐喜香烟暖，诗惭赐笔题。未央春漏促，残梦谢晨鸡。

卷237_47 「新昌里言怀」钱起
　　性拙偶从宦，心闲多掩扉。虽看北堂草，不望旧山薇。
　　花月霁来好，云泉堪梦归。如何建章漏，催著早朝衣。

卷237_48 「秋夜寄袁中丞、王员外」钱起
　　一夕盈千念，方知别者劳。衰荣难会面，魂梦暂同袍。
　　片月临阶早，晴河度雁高。应怜蒋生径，秋露满蓬蒿。

卷237_49 「九日闲居寄登高数子」钱起
　　初服栖穷巷，重阳忆旧游。门闲谢病日，心醉授衣秋。
　　酒尽寒花笑，庭空暝雀愁。今朝落帽客，几处管弦留。

卷237_50 「晚入宣城界（一作春江晚行）」钱起
　　斜日片帆阴，春风孤客心。山来指樵路，岸去惜花林。
　　海气蒸云黑，潮声隔雨深。乡愁不可道，浦宿听猿吟。

卷237_51 「静夜酬通上人问疾」钱起
　　东林生早凉，高枕远公房。大士看心后，中宵清漏长。
　　惊蝉出暗柳，微月隐回廊。何事沈痾久，舍毫问药王。

卷237_52 「奉陪使君十四叔晚憩大云门寺」钱起
　　野寺千家外，闲行晚暂过。炎氛临水尽，夕照傍林多。
　　境对知心妄，人安觉政和。绳床摇麈尾，佳趣满沧波。

卷237_53 「省中春暮酬嵩阳焦道士见招」钱起
　　朝花飞暝林，对酒伤春心。流年催素发，不觉映华簪。
　　垂老遇知己，酬恩看寸阴。如何紫芝客，相忆白云深。

卷237_54 「酬苗发员外宿龙池寺见寄」钱起
　　宁知待漏客，清夜此从容。暂别迎车雉，还随护法龙。
　　香烟轻上月，林岭静闻钟。郢曲传甘露，尘心洗几重。

卷237_55 「贞懿皇后挽词」钱起
　　淑丽诗传美，徽章礼饰哀。有恩加象服，无日祀高禖.
　　晓月孤秋殿，寒山出夜台。通灵深眷想，青鸟独飞来。

卷237_56 「岁初归旧山（又作献岁初归旧居酬皇甫侍御见寄）」钱起
　　欲知愚谷好，久别与春还。莺暖初归树，云晴却恋山。
　　石田耕种少，野客性情闲。求仲应难见，残阳且掩关。

卷237_57 「銮驾避狄岁寄别韩云卿」钱起
　　白发壮心死，愁看国步移。关山惨无色，亲爱忽惊离。
　　影绝龙分剑，声哀鸟恋枝。茫茫云海外，相忆不相知。

卷237_58 「咏白油帽送客」钱起
　　薄质惭加首，愁阴幸庇身。卷舒无定日，行止必依人。
　　已沐脂膏惠，宁辞雨露频。虽同客衣色，不染洛阳尘。

卷237_59 「蓝上采石芥寄前李明府」钱起
　　渊明遗爱处，山芥绿芳初。玩此春阴色，犹滋夜雨馀。
　　隔溪烟叶小，覆石雪花舒。采采还相赠，瑶华信不如。

卷237_60 「送赟法师往上都」钱起
　　远近化人天，王城指日边。宰君迎说法，童子伴随缘。
　　到处花为雨，行时杖出泉。今宵松月下，门闭想安禅。

卷237_61 「送沈少府还江宁」钱起
　　远宦碧云外，此行佳兴牵。湖山入闾井，鸥鸟傍神仙。
　　斜日背乡树，春潮迎客船。江楼新咏发，应与政声传。

卷237_62 「送虞说擢第东游」钱起
　　湖山不可厌，东望有馀情。片玉登科后，孤舟任兴行。
　　月中严子濑，花际楚王城。岁暮云皋鹤，闻天更一鸣。

卷237_63 「送少微师西行（一作送僧自吴游蜀）」钱起
　　随缘忽西去，何日返东林。世路宁嗟别，空门久息心。
　　人烟一饭少，山雪独行深。天外猿啼处，谁闻清梵音。

卷237_64 「送昆山孙少府」钱起
　　徇禄近沧海，乘流看碧霄。谁知仙吏去，宛与世尘遥。
　　远帆背归鸟，孤舟抵上潮。悬知讼庭静，窗竹日萧萧。

卷237_65 「送屈突司马充安西书记」钱起
　　制胜三军劲，澄清万里馀。星飞庞统骥，箭发鲁连书。
　　海月低云旆，江霞入锦车。遥知太阿剑，计日斩鲸鱼。

卷237_66 「送时暹避难适荆南」钱起
　　三叹把离袂，七哀深我情。云天愁远别，豺虎拥前程。
　　驻马恋携手，隔河闻哭声。相思昏若梦，泪眼几时明。

卷237_67 「送边补阙东归省觐」钱起
　　东去有馀意，春风生赐衣。凤凰衔诏下，才子采兰归。
　　斗酒百花里，情人一笑稀。别离须计日，相望在彤闱。

卷237_68 「送弹琴李长史往洪州」钱起
　　抱琴为傲吏，孤棹复南行。几度秋江水，皆添白雪声。
　　佳期来客梦，幽思缓王程。佐牧无劳问，心和政自平。

卷237_69 「送宋征君让官还山」钱起
　　至人无滞迹，谒帝复思玄。魏阙辞花绶，春山有杏田。
　　紫霞开别酒，黄鹤舞离弦。今夜思君梦，遥遥入洞天。

卷237_70 「送陈供奉恩敕放归觐省」钱起
　　得意今如此，清光不可攀。臣心尧日下，乡思楚云间。
　　杨柳依归棹，芙蓉栖旧山。采兰兼衣锦，何似买臣还。

卷237_71 「送外甥范勉赴任常州长史兼觐省」钱起
　　怜君展骥去，能解倚门愁。就养仍荣禄，还乡即昼游。
　　橘花低客舍，莼菜绕归舟。与报垂纶叟，知吾世网留。

卷237_72 「陇右送韦三还京」钱起
　　春风起东道，握手望京关。柳色从乡至，莺声送客还。
　　嘶骖顾近驿，归路出他山。举目情难尽，羁离失志间。

卷237_73 「送元评事归山居」钱起
　　忆家望云路，东去独依依。水宿随渔火，山行到竹扉。
　　寒花催酒熟，山犬喜人归。遥羡书窗下，千峰出翠微。

卷237_74 「送武进韦明府」钱起
　　理邑想无事，鸣琴不下堂。井田通楚越，津市半渔商。
　　卢橘垂残雨，红莲拆早霜。送君催白首，临水独思乡。

卷237_75 「送上官侍御」钱起
　　执简朝方下，乘轺去不赊。感恩轻远道，入幕比还家。
　　碣石春云色，邯郸古树花。飞书报明主，烽火静天涯。

卷237_76 「送郭秀才制举下第南游」钱起
　　失志思浪迹，知君晦近名。出关尘渐远，过郢兴弥清。
　　山尽溪初广，人闲舟自行。探幽无旅思，莫畏楚猿鸣。

卷237_77 「送夏侯审校书东归」钱起
　　楚乡飞鸟没，独与碧云还。破镜催归客，残阳见旧山。
　　诗成流水上，梦尽落花间。傥寄相思字，愁人定解颜。

卷237_78 「送卫功曹赴荆南」钱起
　　汉家仍用武，才子晚成名。惆怅江陵去，谁知魏阙情。
　　碧云愁楚水，春酒醉宜城。定想褰帷政，还闻坐啸声。

卷237_79 「送马使君赴郑州」钱起
　　东土忽无事，专城复任贤。喜观班瑞礼，还在偃兵年。
　　膏雨带荥水，归人耕圃田。遥知下车日，万井起新烟。

卷237_80 「送郎四补阙东归」钱起
　　无事共干世，多时废隐沦。相看恋簪组，不觉老风尘。
　　劝酒怜今别，伤心倍去春。徒言树萱草，何处慰离人。

卷237_81 「送陆三出尉」钱起
　　春草晚来色，东门愁送君。盛才仍下位，明代负奇文。
　　且乐神仙道，终随鸳鹭群。梅生寄黄绶，不日在青云。

卷237_82 「送安都秀才北还」钱起
　　年少工文客，言离却解颜。不嗟荆宝退，能喜彩衣还。
　　新月来前馆，高阳出故关。相思东北望，燕赵隔青山。

卷237_83 「送褚十一澡擢第归吴觐省」钱起
　　林表吴山色，诗人思不忘。向家流水便，怀橘彩衣香。
　　满酌留归骑，前程未夕阳。怆兹江海去，谁惜杜蘅芳。

卷237_84 「送费秀才归衡州」钱起
　　南望潇湘渚，词人远忆家。客心随楚水，归棹宿江花。
　　不畏心期阻，惟愁面会赊。云天有飞翼，方寸伫瑶华。

卷237_85 「送陆郎中」钱起
　　事边仍恋主，举酒复悲歌。粉署含香别，辕门载笔过。
　　莺声出汉苑，柳色过漳河。相忆情难尽，离居春草多。

卷237_86 「送僧归日本」钱起
　　上国随缘住，来途若梦行。浮天沧海远，去世法舟轻。
　　水月通禅观，鱼龙听梵声。惟怜一灯影，万里眼中明。

卷237_87 「送杨皞擢第游江南」钱起
　　行人临水去，新咏复新悲。万里高秋月，孤山远别时。
　　挂帆严子濑，酹酒敬亭祠。岁晏无芳杜，如何寄所思。

卷237_88 「送田仓曹归觐」钱起
　　青丝络骢马，去府望梁城。节下趋庭处，秋来怀橘情。
　　别筵寒日晚，归路碧云生。千里相思夜，愁看新月明。

卷237_89 「送张管书记（一作送张管记从军）」钱起
　　边事多劳役，儒衣逐鼓鼙。日寒关树外，峰尽塞云西。
　　河广篷难度，天遥雁渐低。班超封定远，之子去思齐。

卷237_90 「送萧常侍北使」钱起
　　绛节引雕戈，鸣驺动玉珂。戎城去日远，汉使隔年多。
　　雁宿常连雪，沙飞半渡河。明光朝即迩，杕杜早成歌。

卷237_91 「送李栖桐道举擢第还乡省侍」钱起
　　几年深道要，一举过贤关。名与玄珠出，乡宜昼锦还。
　　莲舟同宿浦，柳岸向家山。欲见宁亲孝，儒衣稚子斑。

卷237_92 「送柳道士」钱起
　　去世能成道，游仙不定家。归期千岁鹤，行迈五云车。
　　海上春应尽，壶中日未斜。不知相忆处，琪树几枝花。

卷237_93 「送陆珽侍御使新罗」钱起
　　衣冠周柱史，才学我乡人。受命辞云陛，倾城送使臣。
　　去程沧海月，归思上林春。始觉儒风远，殊方礼乐新。

卷237_94 「重送陆侍御使日本」钱起
　　万里三韩国，行人满目愁。辞天使星远，临水涧霜秋。
　　云佩迎仙岛，虹旌过蜃楼。定知怀魏阙，回首海西头。

卷237_95 「送陆贽擢第还苏州」钱起
　　乡路归何早，云间喜擅名。思亲卢橘熟，带雨客帆轻。
　　夜火临津驿，晨钟隔浦城。华亭养仙羽，计日再飞鸣。

卷237_96 「送虞说擢第南归觐省」钱起
　　南风起别袂，心到衡湘间。归客楚山远，孤舟云水闲。
　　爱君采莲处，花岛连家山。得意且宁省，人生难此还。

卷237_97 「送原公南游」钱起
　　有意兼程去，飘然二翼轻。故乡多久别，春草不伤情。
　　洗钵泉初暖，焚香晓更清。自言难解缚，何日伴师行。

卷237_98 「送万兵曹赴广陵」钱起
　　秋日思还客，临流语别离。楚城将坐啸，郢曲有馀悲。
　　山晚桂花老，江寒蘋叶衰。应须杨得意，更诵长卿辞。

卷237_99 「送李判官赴桂州幕」钱起
　　欲知儒道贵，缝掖见诸侯。且感千金诺，宁辞万里游。
　　雁峰侵瘴远，桂水出云流。坐惜离居晚，相思绿蕙秋。

卷237_100 「题苏公林亭」钱起
　　平津东阁在，别是竹林期。万叶秋声里，千家落照时。
　　门随深巷静，窗过远钟迟。客位苔生处，依然又赋诗。

卷237_101 「赋得寒云轻重色，送子恂入京」钱起
　　无限寒云色，苍茫浅更深。从龙如有瑞，捧日不成阴。
　　积翠全低岭，虚明半出林。帝乡遥在目，铁马又駸駸。

卷237_102 「赋得丛兰曙后色，送梁侍御入京」钱起
　　曙色传芳意，分明锦绣丛。兰生霁后日，花发夜来风。
　　不向三峰里，全胜一县中。遥知大苑内，应待五花骢。

卷237_103 「赋得馀冰（一本题下有送人二字）」钱起
　　晓日馀冰上，春池一镜明。多从履处薄，偏向饮时清。
　　比雪光仍在，因风片不成。更随舟楫去，犹可助坚贞。

卷237_104 「赋得浦口望斜月，送皇甫判官」钱起
　　起见西楼月，依依向浦斜。动摇生浅浪，明灭照寒沙。
　　水渚犹疑雪，梅林不辨花。送君无可赠，持此代瑶华。

卷237_105 「赋得绵绵思远道，送岑判官入岭」钱起
　　极目烟霞外，孤舟一使星。兴中寻白雪，梦里过沧溟。
　　夜月松江戍，秋风竹坞亭。不知行远近，芳草日青青。

卷237_106 「江宁春夜裴使君席送萧员外」钱起
　　花院日扶疏，江云自卷舒。主人熊轼任，归客雉门车。
　　曙月稀星里，春烟紫禁馀。行看石头戍，记得是南徐。

卷237_107 「送薛八谪居」钱起
　　东水将孤客，南行路几千。虹翻潮上雨，鸟落瘴中天。
　　谪去宁留恨，思归岂待年。衔杯且一醉，别泪莫潸然。

卷237_108 「送衡阳归客」钱起
　　归客爱鸣榔，南征忆旧乡。江山追宋玉，云雨忆荆王。
　　醉里宜城近，歌中郢路长。怜君从此去，日夕望三湘。

卷237_109 「送员外侍御入朝」钱起
　　别思乱无绪，妖氛犹未清。含香五夜客，持赋十年兄。
　　霜拂金波树，星回玉斗城。自怜江上鹤，垂翅羡飞鸣。

卷237_110 「送李谏议归荆州」钱起
　　归舟同不系，纤草剩忘忧。禁掖曾通籍，江城旧列侯。
　　暮帆依夏口，春雨梦荆州。何日朝云陛，随君拜冕旒。

卷237_111 「送元中丞江淮转运（一作王维诗）」钱起
　　薄税归天府，轻徭赖使臣。欢沾赐帛老，恩及卷绡人。
　　去问殊官俗，来经几劫春。东南御亭上，莫问有风尘。

卷237_112 「送唐别驾赴郢州」钱起
　　少年从事好，此去别愁轻。满座诗人兴，随君郢路行。
　　蒹葭侵驿树，云水抱山城。遥爱下车日，江皋春草生。

卷237_113 「送郑巨及第后归觐」钱起
　　多才白华子，初擅桂枝名。嘉庆送归客，新秋带雨行。
　　离人背水去，喜鹊近家迎。别赠难为此，衰年畏后生。

卷237_114 「宿远上人兰若」钱起
　　香花闭一林，真士此看心。行道白云近，燃灯翠壁深。
　　梵筵清水月，禅坐冷山阴。更说东溪好，明朝乘兴寻。

卷237_115 「酬元秘书晚出蓝溪见寄」钱起
　　野兴引才子，独行幽径迟。云留下山处，鸟静出溪时。
　　拙宦不忘隐，归休常在兹。知音倘相访，炊黍扫茅茨。

卷237_116 「别张起居（时多故）」钱起
　　有别时留恨，销魂况在今。风涛初振海，鹓鹭各辞林。
　　旧国关河绝，新秋草露深。陆机婴世网，应负故山心。

卷237_117 「郭司徒厅夜宴」钱起
　　秋堂复夜阑，举目尽悲端。霜堞鸟声苦，更楼月色寒。
　　美人深别意，斗酒少留欢。明发将何赠，平生双玉盘。

卷237_118 「初至京口示诸弟」钱起
　　还家百战后，访故几人存。兄弟得相见，荣枯何处论。
　　新诗添卷轴，旧业见儿孙。点检平生事，焉能出荜门。

卷237_119 「月下洗药」钱起
　　汲井向新月，分流入众芳。湿花低桂影，翻叶静泉光。
　　露下添馀润，蜂惊引暗香。寄言养生客，来此共提筐。

卷237_120 「晚春永宁墅小园独坐，寄上王相公」钱起
　　东阁一何静，莺声落日愁。夔龙暂为别，昏旦思兼秋。
　　蕙草出篱外，花枝寄竹幽。上方传雅颂，七夕让风流。

卷237_121 「岁暇题茅茨」钱起
　　谷口逃名客，归来遂野心。薄田供岁酒，乔木待新禽。
　　溪路春云重，山厨夜火深。桃源应渐好，仙客许相寻。

卷237_122 「九日登玉山」钱起
　　霞景青山上，谁知此胜游。龙沙传往事，菊酒对今秋。
　　步石随云起，题诗向水流。忘归更有处，松下片云幽。

卷237_123 「宴崔驸马玉山别业」钱起
　　金榜开青琐，骄奢半隐沦。玉箫惟送酒，罗袖爱留宾。
　　竹馆烟催暝，梅园雪误春。满朝辞赋客，尽是入林人。

卷237_124 「春谷幽居」钱起
　　黄鸟鸣园柳，新阳改旧阴。春来此幽兴，宛是谢公心。
　　扫径兰芽出，添池山影深。虚名随振鹭，安得久栖林。

卷237_125 「赋得池上双丁香树」钱起
　　得地移根远，交柯绕指柔。露香浓结桂，池影斗蟠虬。
　　黛叶轻筠绿，金花笑菊秋。何如南海外，雨露隔炎洲。

卷237_126 「题樊川杜相公别业」钱起
　　数亩园林好，人知贤相家。结茅书阁俭，带水槿篱斜。
　　古树生春藓，新荷卷落花。圣恩加玉铉，安得卧青霞。

卷237_127 「酬卢十一过宿」钱起
　　乞还方未遂，日夕望云林。况复逢青草，何妨问此心。
　　闭门公务散，枉策故情深。遥夜他乡宿，同君梁甫吟。

卷237_128 「崔十四宅问候」钱起
　　晓日早莺啼，江城旅思迷。微官同寄傲，移疾阻招携。
　　远水闾阎内，青山雉堞西。王孙莫久卧，春草欲萋萋。

卷237_129 「山路见梅，感而有作」钱起
　　莫言山路僻，还被好风催。行客凄凉过，村篱冷落开。
　　晚溪寒水照，晴日数蜂来。重忆江南酒，何因把一杯。

卷237_130 「咏门上画松，上元、王、杜三相公（一作崔峒诗）」钱起
　　昔闻生涧底，今见起毫端。众草此时没，何人知岁寒。
　　岂能裨栋宇，且欲出门阑。只在丹青笔，凌云也不难。

卷237_131 「早发东阳」钱起
　　信风催过客，早发梅花桥。数雁起前渚，千艘争便潮。
　　将随浮云去，日惜故山遥。惆怅烟波末，佳期在碧霄。

卷237_132 「舟中寄李起居」钱起
　　南行风景好，昏旦水皋闲。春色郢中树，晴霞湖上山。
　　去家旅帆远，回首暮潮还。蕙草知何赠，故人云汉间。

卷237_133 「夜雨寄寇校书」钱起
　　秋馆烟雨合，重城钟漏深。佳期阻清夜，孤兴发离心。
　　烛影出绡幕，虫声连素琴。此时蓬阁友，应念昔同衾。

卷237_134 「喜李侍御拜郎官入省」钱起
　　粉署花骢入，丹霄紫诰垂。直庐惊漏近，赐被觉霜移。
　　汉主前瑶席，穰侯许凤池。应怜后行雁，空羡上林枝。

卷237_135 「苏端林亭对酒喜雨」钱起
　　小雨飞林顶，浮凉入晚多。能知留客处，偏与好风过。
　　濯锦翻红蕊，跳珠乱碧荷。芳尊深几许，此兴可酣歌。

卷237_136 「见上林春雁翔青云，寄杨起居、李员外」钱起
　　上林春更好，宾雁不知归。顾影怜青籞，传声入紫微。
　　夜陪池鹭宿，朝出苑花飞。宁忆寒乡侣，鸾凰一见稀。

卷237_137 「偶成」钱起
　　含毫意不浅，微月上帘栊。门静吏人息，心闲囹圄空。
　　繁星入疏树，惊鹊倦秋风。始觉牵卑剧，宵眠亦在公。

卷237_138 「渔潭值雨」钱起
　　日入林岛异，鹤鸣风草间。孤帆泊枉渚，飞雨来前山。
　　客意念留滞，川途忽阻艰。赤亭仍数里，夜待安流还。

卷237_139 「题萧丞小池」钱起
　　莺鸣蕙草绿，朝与情人期。林沼忘言处，鸳鸿养翮时。
　　春泉滋药暖，晴日度花迟。此会无辞醉，良辰难再追。

　　　　　　　　　　　　　　　　

卷二百三十八

卷238_1 「送集贤崔八叔承恩括图书」钱起
　　雨露满儒服，天心知子虚。还劳五经笥，更访百家书。
　　赠别倾文苑，光华比使车。晚云随客散，寒树出关疏。
　　相见应朝夕，归期在玉除。

卷238_2 「送张五员外东归楚州」钱起
　　缨珮不为美，人群宁免辞。杳然黄鹄去，未负白云期。
　　此别清兴尽，高秋临水时。好山枉帆僻，浪迹到家迟。
　　他日诏书下，梁鸿安可追。

卷238_3 「闲居寄包何」钱起
　　去名即栖遁，何必归沧浪。种药幽不浅，杜门喧自忘。
　　林眠多晓梦，鸦散惊初阳。片雪幽云至，回风邻果香。
　　佳期碧天末，惆怅紫兰芳。

卷238_4 「津梁寺寻李侍御」钱起
　　禅林绝过客，柱史正焚香。驯鸽不猜隼，慈云能护霜。
　　骢声隔暗竹，吏事散空廊。霄汉期鸳鹭，狐狸避宪章。
　　绕阶春色至，屈草待君芳。

卷238_5 「山园秋晚寄杜黄裳少府」钱起
　　惆怅佳期阻，园林秋景闲。终朝碧云外，唯见暮禽还。
　　泉石思携手，烟霞不闭关。杖藜仍把菊，对卷也看山。
　　望望离心起，非君谁解颜。

卷238_6 「东溪杜野人致酒」钱起
　　万重云树下，数亩子平居。野院罗泉石，荆扉背里闾。
　　早冬耕凿暇，弋雁复烹鱼。静扫寒花径，唯邀傲吏车。
　　晚来留客好，小雪下山初。

卷238_7 「忆山中寄旧友」钱起
　　数岁白云里，与君同采薇。树深烟不散，溪静鹭忘飞。
　　更忆东岩趣，残阳破翠微。脱巾花下醉，洗药月前归。
　　风景今还好，如何与世违。

卷238_8 「东皋早春寄郎四校书」钱起
　　禄微赖学稼，岁起归衡茅。穷达恋明主，耕桑亦近郊。
　　夜来霁山雪，阳气动林梢。兰蕙暖初吐，春鸠鸣欲巢。
　　蓬莱时入梦，知子忆贫交。

卷238_9 「玉山东溪题李叟屋壁」钱起
　　霞景已斜照，烟溪方暝投。山家归路僻，辙迹乱泉流。
　　野老采薇暇，蜗庐招客幽。麏麚突荒院，鸬鹊步闲畴。
　　偶此惬真性，令人轻宦游。

卷238_10 「温泉宫礼见」钱起
　　新丰佳气满，圣主在温泉。云暧龙行处，山明日驭前。
　　顺风求至道，侧席问遗贤。灵雪瑶墀降，晨霞彩仗悬。
　　沧溟不让水，疵贱也朝天。

卷238_11 「游襄阳泉石晚归」钱起
　　游目随山胜，回桡爱浦长。往来幽不浅，昏旦兴难忘。
　　木末看归翼，莲西失夕阳。人声指闾井，野趣惜林塘。
　　稍近垂杨路，菱舟拥岸香。

卷238_12 「夏日陪史郎中宴杜郎中果园」钱起
　　何事重逢迎，春醪晚更清。林端花自老，池上月初明。
　　路入仙郎次，乌连柱史名。竹阴疏柰院，山翠傍芜城。
　　引满不辞醉，风来待曙更。

卷238_13 「南溪春耕」钱起
　　荷蓑趣南径，戴胜鸣条枚。溪雨有馀润，土膏宁厌开。
　　沟塍落花尽，耒耜度云回。谁道耦耕倦，仍兼胜赏催。
　　日长农有暇，悔不带经来。

卷238_14 「省试湘灵鼓瑟」钱起
　　善鼓云和瑟，常闻帝子灵。冯夷空自舞，楚客不堪听。
　　苦调凄金石，清音入杳冥。苍梧来怨慕，白芷动芳馨。
　　流水传潇浦，悲风过洞庭。曲终人不见，江上数峰青。

卷238_15 「观法驾自凤翔回」钱起
　　欃抢一扫灭，阊阖九重开。海晏鲸鲵尽，天旋日月来。
　　圣情苏品物，龙御辟云雷。晓漏移仙仗，朝阳出帝台。
　　周惭散马出，禹让濬川回。欲识封人愿，南山举酒杯。

卷238_16 「题玉山村叟屋壁」钱起
　　谷口好泉石，居人能陆沈。牛羊下山小，烟火隔云深。
　　一径入溪色，数家连竹阴。藏虹辞晚雨，惊隼落残禽。
　　涉趣皆流目，将归羡在林。却思黄绶事，辜负紫芝心。

卷238_17 「县中池竹言怀」钱起
　　官小志已足，时清免负薪。卑栖且得地，荣耀不关身。
　　自爱赏心处，丛篁流水滨。荷香度高枕，山色满南邻。
　　道在即为乐，机忘宁厌贫。却愁丹凤诏，来访漆园人。

卷238_18 「山园栖隐」钱起
　　守静信推分，灌园乐在兹。且忘尧舜力，宁顾尚书期。
　　晚景采兰暇，空林散帙时。卷荷藏露滴，黄口触虫丝。
　　三径与嚣远，一瓢常自怡。情人半云外，风月讵相思。

卷238_19 「送王谏议任东都居守」钱起
　　车徒凤掖东，去去洛阳宫。暂以青蒲隔，还看紫禁同。
　　经过乘雨露，潇洒出鸳鸿。官署名台下，云山旧苑中。
　　暮天双阙静，秋月九重空。且喜成周地，诗人播国风。

卷238_20 「送郑书记」钱起
　　决胜无遗策，辞天便请缨。出身唯殉死，报国且能兵。
　　受命麒麟殿，参谋骠骑营。短箫催别酒，斜日驻前旌。
　　义勇千夫敌，风沙万里行。几年丹阙下，侯印锡书生。

卷238_21 「送族侄赴任（一作之郡）」钱起
　　林下不成兴，仲容微禄牵。客程千里远，别念一帆悬。
　　欲叹卑栖去，其如胜趣偏。云山深郡郭，花木净潮田。
　　坐啸帷应下，离居月复圆。此时知小阮，相忆绿尊前。

卷238_22 「长安落第作」钱起
　　始愿今如此，前途复若何。无媒献词赋，生事日蹉跎。
　　不遇张华识，空悲甯戚歌。故山归梦远，新岁客愁多。
　　刷羽思乔木，登龙恨失波。散才非世用，回首谢云萝。

卷238_23 「酬长孙绎蓝溪寄杏」钱起
　　爱君蓝水上，种杏近成田。拂径清阴合，临流彩实悬。
　　清香和宿雨，佳色出晴烟。懿此倾筐赠，想知怀橘年。
　　芳馨来满袖，琼玖愿酬篇。把玩情何极，云林若眼前。

卷238_24 「药堂秋暮」钱起
　　隐来未得道，岁去愧云松。茅屋空山暮，荷衣白露浓。
　　唯怜石苔色，不染世人踪。潭静宜孤鹤，山深绝远钟。
　　有时丹灶上，数点彩霞重。勉事壶公术，仙期待赤龙。

卷238_25 「哭常征君」钱起
　　万化一朝尽，穷泉悲此君。如何丹灶术，能误紫芝焚。
　　不遂苍生望，空留封禅文。远年随逝水，真气尽浮云。
　　山闭龙蛇蛰，林寒麋鹿群。伤心载酒地，仙菊为谁薰。

卷238_26 「送鲍中丞赴太原军营」钱起
　　年壮才仍美，时来道易行。宠兼三独任，威肃贰师营。
　　将略过南仲，天心寄北京。云旂临塞色，龙笛出关声。
　　汉月随霜去，边尘计日清。渐知王事好，文武用书生。

卷238_27 「奉送刘相公江淮催转运」钱起
　　国用资戎事，臣劳为主忧。将征任土贡，更发济川舟。
　　拥传星还去，过池凤不留。唯高饮水节，稍浅别家愁。
　　落叶淮边雨，孤山海上秋。遥知谢公兴，微月上江楼。

卷238_28 「送李秀才落第游荆楚」钱起
　　翠羽虽成梦，迁莺尚后群。名逃郤诜策，兴发谢玄文。
　　昏旦扁舟去，江山几路分。上潮吞海日，归雁出湖云。
　　诗思应须苦，猿声莫厌闻。离居见新月，那得不思君。

卷238_29 「奉陪郭常侍宴浐川山池」钱起
　　掖垣携爱客，胜地赏年光。向竹过宾馆，寻山到妓堂。
　　歌声掩金谷，舞态出平阳。地满簪裾影，花添兰麝香。
　　莺啼春未老，酒冷日犹长。安石风流事，须归问省郎。

卷238_30 「寇中送张司马归洛」钱起
　　戎狄寇周日，衣冠适洛年。客亭新驿骑，归路旧人烟。
　　吾道将东矣，秋风更飒然。云愁百战地，树隔两乡天。
　　旅思蓬飘陌，惊魂雁怯弦。今朝一尊酒，莫惜醉离筵。

卷238_31 「奉和宣城张太守南亭秋夕怀友」钱起
　　池馆蟪蛄声，梧桐秋露晴。月临朱戟静，河近画楼明。

卷幔浮凉入，闻钟永夜清。片云悬曙斗，数雁过秋城。
　　羽扇扬风暇，瑶琴怅别情。江山飞丽藻，谢脁让前名。

卷238_32 「过山人所居因寄诸遗补」钱起
　　空谷春云满，愚公晦迹深。一随玄豹隐，几换绿萝阴。
　　绝径人稀到，芳荪我独寻。厨烟住峭壁，酒气出重林。
　　蝴蝶晴还舞，黄鹂晚暂吟。所思青琐客，瑶草寄幽心。

卷238_33 「过鸣皋隐者」钱起
　　磻石老红鲜，征君卧几年。飞泉出林下，一径过崖巅。
　　鸡犬逐人静，云霞宜地偏。终朝数峰胜，不远一壶前。
　　仲月霁春雨，香风生药田。丹溪不可别，琼草色芊芊。

卷238_34 「送杨錥归隐」钱起
　　悔作扫门事，还吟招隐诗。今年芳草色，不失故山期。
　　遥想白云里，采苓春日迟。溪花藏石径，岩翠带茅茨。
　　九转莫飞去，三回良在兹。还嗤茂陵客，贫病老明时。

卷238_35 「酬刘起居卧病见寄」钱起
　　承颜看彩服，不觉别丹墀。味道能忘病，过庭更学诗。
　　缭垣多画戟，远岫入书帷。竹静携琴处，林香让果时。
　　声同叨眷早，交澹在年衰。更枉兼金赠，难为继组词。

卷238_36 「陪南省诸公宴殿中李监宅」钱起
　　将门高胜霍，相子宠过韦。宦贵攀龙后，心倾待士时。
　　壶觞开雅宴，鸳鹭眷相随。舞退燕姬曲，歌征谢脁诗。
　　晚钟过竹静，醉客出花迟。莫惜留馀兴，良辰不可追。

卷238_37 「山斋读书寄时校书杜叟」钱起
　　日爱蘅茅下，闲观山海图。幽人自守朴，穷谷也名愚。
　　倒岭和溪雨，新泉到户枢。丛阑齐稚子，蟠木老潜夫。
　　忆戴差过剡，游仙惯入壶。濠梁时一访，庄叟亦吾徒。

卷238_38 「晚归蓝田旧居」钱起
　　云卷东皋下，归来省故蹊。泉移怜石在，林长觉原低。
　　旧里情难尽，前山赏未迷。引藤看古木，尝酒咒春鸡。
　　兴与时髦背，年将野老齐。才微甘引退，应得遂霞栖。

卷238_39 「寄袁州李嘉祐员外」钱起
　　谁谓江山阻，心亲梦想偏。容辉常在目，离别任经年。
　　郡国通流水，云霞共远天。行春莺几啭，迟客月频圆。
　　雁有归乡羽，人无访戴船。愿征黄霸入，相见玉阶前。

卷238_40 「禁闱玩雪寄薛左丞」钱起
　　玄云低禁苑，飞雪满神州。虚白生台榭，寒光入冕旒。
　　粉凝宫壁静，乳结洞门幽。细绕回风转，轻随落羽浮。
　　怒涛堆砌石，新月孕帘钩。为报诗人道，丰年颂圣猷。

卷238_41 「春暮过石龟谷题温处士林园（一作送温逸人）」钱起
　　隐几无名老，何年此陆沈。丘园自得性，婚嫁不婴心。
　　岁计因山薄，霞栖在谷深。设罝连草色，晒药背松阴。
　　触兴云生岫，随耕鸟下林。支颐笑来客，头上有朝簪。

卷238_42 「宿毕侍御宅」钱起
　　交情频更好，子有古人风。晤语清霜里，平生苦节同。
　　心惟二仲合，室乃一瓢空。落叶寄秋菊，愁云低夜鸿。
　　薄寒灯影外，残漏雨声中。明发南昌去，回看御史骢。

卷238_43 「中书遇雨」钱起
　　济旱惟宸虑，为霖即上台。云衔七曜起，雨拂九门来。
　　纶阁飞丝度，龙渠激霤回。色翻池上藻，香裛鼎前杯。
　　湘燕皆舒翼，沙鳞岂曝腮。尺波应万假，虞海载沿洄。

卷238_44 「适楚次徐城」钱起
　　去家随旅雁，几日到南荆。行迈改乡邑，苦辛淹晦明。
　　畏途在淫雨，未暮息趋程。穷木对秋馆，寒鸦愁古城。
　　迷津坐为客，对酒默含情。感激念知己，匣中孤剑鸣。

卷238_45 「经李蒙颍阳旧居」钱起
　　同心而早世，天道亦何论。独有山阳宅，平生永不谖。
　　青溪引白鸟，流涕吊芳荪。蔓草入空室，丛篁深毁垣。
　　旧游还在眼，神理更忘言。唯见东山月，人亡不去门。

卷238_46 「赠汉阳隐者」钱起
　　当年不出世，知子餐霞人。乐道复安土，遗荣长隐身。
　　衡茅古林曲，粳稻清江滨。桂棹为渔暇，荷衣御暑新。
　　款颜行在役，幽兴惜今晨。分首天涯去，再来芳杜春。

卷238_47 「巨鱼纵大壑」钱起
　　巨鱼纵大壑，遂性似乘时。奋跃风生鬣，腾凌浪鼓鳍。
　　龙摅回地轴，鲲化想天池。方快吞舟意，尤殊在藻嬉。
　　倾危嗟幕燕，隐晦诮泥龟。喻士逢明主，才猷得所施。

卷238_48 「送李九归河北」钱起
　　文武资人望，谋猷简圣情。南州初卧鼓，东土复维城。
　　寄重分符去，威仍出阃行。斗牛移八座，日月送双旌。
　　别恋瞻天起，仁风应物生。伫闻收组练，锵玉会承明。

卷238_49 「送丁著作佐台郡」钱起
　　多年金马客，名遂动归轮。佐郡紫书下，过门朱绶新。
　　扬舲望海岳，入境背风尘。水驿偏乘月，梅园别受春。
　　带经临府吏，鲙鲤待乡人。始见美高士，逍遥在搢绅。

卷238_50 「送王使君赴太原行营」钱起
　　太白明无象，皇威未戢戈。诸侯持节钺，千里控山河。
　　汉驿双旌度，胡沙七骑过。惊蓬连雁起，牧马入云多。
　　不卖卢龙塞，能消瀚海波。须传出师颂，莫奏式微歌。

卷238_51 「送王使君移镇淮南」钱起
　　共许徐方牧，能临河内人。郡移棠转茂，车至鹿还驯。
　　吏事嘉师旅，鸳行惜搢绅。别心倾祖席，愁望尽征轮。
　　紫诰徵黄晚，苍生借寇频。愿言青琐拜，早及上林春。

卷238_52 「李四劝为尉氏尉，李七勉为开封尉（惟伯与仲有令誉）」钱起
　　美政惟兄弟，时人数俊贤。皇枝双玉树，吏道二梅仙。
　　自理尧唐俗，唯将礼让传。采兰花萼聚，就日雁行联。
　　黄绶俄三载，青云未九迁。庙堂为宰制，几日试龙泉。

卷238_53 「春夜宴任六昆季宅」钱起
　　际晚绿烟起，入门芳树深。不才叨下客，喜宴齿诸簪。
　　夜月仍携妓，清风更在林。彩毫挥露色，银烛动花阴。
　　自接通家好，应知待士心。向隅逢故识，兹夕愿披襟。

卷238_54 「闲居酬张起居见赠」钱起
　　在林非避世，守拙自离群。弱羽谢风水，穷愁依典坟。
　　良知不遐弃，新咏独相闻。能使幽兴苦，坐忘清景曛。
　　前山带乔木，暮鸟联归云。向夕野人思，难忘骑省文。

卷238_55 「奉和王相公秋日戏赠元校书」钱起
　　才妙心仍远，名疏迹可追。清秋闻礼暇，新雨到山时。
　　胜事唯愁尽，幽寻不厌迟。弄云怜鹤去，隔水许僧期。
　　贤相敦高躅，雕龙忆所思。芙蓉洗清露，愿比谢公诗。

卷238_56 「过杨驸马亭子」钱起
　　衣冠在汉庭，台榭接天成。彩凤翻箫曲，祥鳣入馆名。
　　歌钟芳月曙，林嶂碧云生。乱水归潭净，高花映竹明。
　　退朝追宴乐，开阁醉簪缨。长袖留嘉客，栖乌下禁城。

卷238_57 「山下别杜少府」钱起
　　把手意难尽，前山日渐低。情人那忍别，宿鸟尚同栖。
　　寸晷恋言笑，佳期欲阻暌。离云愁出岫，去水咽分溪。
　　庄叟几虚说，杨朱空自迷。伤心独归路，秋草更萋萋。

卷238_58 「晚出青门望终南别业」钱起
　　能清谢脁思，暂下承明庐。远山新水下，寒皋微雨馀。
　　更怜归鸟去，宛到卧龙居。笑指丛林上，闲云自卷舒。
　　宁心鸣凤日，却意钓璜初。处贵有馀兴，伊周位不如。

卷238_59 「送严士良侍奉詹事南游」钱起
　　疏傅独知止，曾参善爱亲。江山侍行迈，长幼出嚣尘。
　　握手想千古，此心能几人。风光满长陌，草色傍征轮。
　　日夕望荆楚，莺鸣芳杜新。渔烟月下浅，花屿水中春。
　　点翰遥相忆，含情向白蘋.

卷238_60 「题秘书王迪城北池亭」钱起
　　子乔来魏阙，明主赐衣簪。从宦辞人事，同尘即道心。
　　还追大隐迹，寄此凤城阴。昨夜新烟雨，池台清且深。
　　伏泉通粉壁，迸笋出花林。晚沐常多暇，春醪时独斟。
　　西南汉宫月，复对绿窗琴。

卷238_61 「过王舍人宅」钱起
　　入门花柳暗，知是近臣居。大隐心何远，高风物自疏。
　　翛然静者事，宛得上皇馀。鸡犬偷仙药，儿童授道书。
　　清吟送客后，微月上城初。彩笔有新咏，文星垂太虚。
　　承恩金殿宿，应荐马相如。

卷238_62 「过瑞龙观道士」钱起
　　不知谁氏子，炼魄家洞天。鹤待成丹日，人寻种杏田。
　　灵山含道气，物性皆自然。白鹿顾瑞草，骊龙蟠玉泉。
　　得兹象外趣，便割区中缘。石窦采云母，霞堂陪列仙。
　　主人善止客，柯烂忘归年。

卷238_63 「送沈仲」钱起
　　天朴非外假，至人常晏如。心期邈霄汉，词律响琼琚。
　　举酒常叹息，无人达子虚。夜光失隋掌，骥騄伏盐车。
　　考室晋山下，归田秦岁初。寒云随路合，落照下城馀。
　　千里还同术，无劳怨索居。

卷238_64 「和韦侍御寓直对雨」钱起
　　名贵四科首，班宜二妙齐。如何厌白简，未得步金闺。
　　寓直晦秋雨，吟馀闻远鸡。漏声过旦冷，云色向窗低。
　　谁谓霄汉近，翻嗟心事暌。兰滋人未握，霜晓鹗还栖。
　　伫见田郎字，亲劳御笔题。

卷238_65 「奉和圣制登朝元阁」钱起
　　六合纡玄览，重轩启上清。石林飞栋出，霞顶泰阶平。
　　拂曙銮舆上，晞阳瑞雪晴。翠微回日驭，丹巘驻天行。
　　御气升银汉，垂衣俯锦城。山通玉苑迥，河抱紫关明。
　　感物乾文动，凝神道化成。周王陟乔岳，列辟让英声。

卷238_66 「奉和杜相公移长兴宅，奉呈元相公」钱起
　　守贵常思俭，平津此意深。能卑丞相宅，何谢故人心。
　　种蕙初抽带，移篁不改阴。院梅朝助鼎，池凤夕归林。
　　觉路经中得，沧洲梦里寻。道高仍济代，恩重岂投簪。
　　报国谁知己，推贤共作霖。兴来文雅振，清韵掷双金。

卷238_67 「送任先生任唐山丞」钱起
　　再命果良愿，几年勤说诗。上公频握发，才子共垂帷。
　　琢玉成良器，出门偏怆离。腰章佐墨绶，耀锦到茅茨。
　　树老见家日，潮平归县时。衣催莲女织，颂听海人词。
　　鸿鹄志应在，荃兰香未衰。金门定回音，云路有佳期。

卷238_68 「送外甥怀素上人归乡侍奉」钱起
　　释子吾家宝，神清慧有馀。能翻梵王字，妙尽伯英书。
　　远鹤无前侣，孤云寄太虚。狂来轻世界，醉里得真如。
　　飞锡离乡久，宁亲喜腊初。故池残雪满，寒柳霁烟疏。
　　寿酒还尝药，晨餐不荐鱼。遥知禅诵外，健笔赋闲居。

卷238_69 「送张中丞赴桂州」钱起
　　出守求人瘼，推贤动圣情。紫台初下诏，皂盖始专城。
　　宠借飞霜简，威加却月营。云衢降五马，林木引双旌。
　　夙仰敦诗礼，尝闻偃甲兵。戍楼云外静，讼阁竹间清。
　　化伫还珠美，心将片玉贞。寇恂朝望重，计日谒承明。

卷238_70 「送王相公赴范阳」钱起
　　翊圣衔恩重，频年按节行。安危皆报国，文武不缘名。
　　受脤仍调鼎，为霖更洗兵。幕开丞相阁，旗总贰师营。
　　料敌知无战，安边示有征。代云横马首，燕雁拂笳声。
　　去镇关河静，归看日月明。欲知瞻恋切，迟暮一书生。

卷238_71 「送蒋尚书居守东都」钱起
　　凤辇幸秦久，周人徯帝情。若非君敏德，谁镇洛阳城。
　　前席命才彦，举朝推令名。纶言动北斗，职事守东京。
　　郑履下天去，蘧轮满路声。出关秋树直，对阙远山明。
　　肃肃保厘处，水流宫苑清。长安日西笑，朝夕衮衣迎。

卷238_72 「送李兵曹赴河中」钱起
　　能荷钟鼎业，不矜纨绮荣。侯门三事后，儒服一书生。
　　昔志学文史，立身为士英。骊珠难隐耀，皋鹤会长鸣。
　　休命且随牒，候时常振缨。寒蝉思关柳，匹马向蒲城。
　　秋日黯将暮，黄河如欲清。黎人思坐啸，知子树佳声。

卷238_73 「罢官后酬元校书见赠」钱起
　　心期怅已阻，交道复何如。自我辞丹阙，惟君到故庐。
　　忘机贫负米，忆戴出无车。怜犬吠初服，家人愁斗储。
　　秋堂入闲夜，云月思离居。穷巷闻砧冷，荒枝应鹊疏。
　　宦名随落叶，生事感枯鱼。临水仍挥手，知音未弃余。

卷238_74 「同邬戴关中旅寓」钱起
　　文士皆求遇，今人谁至公。灵台一寄宿，杨柳再春风。
　　更惜忘形友，频年失志同。羽毛齐燕雀，心事阻鸳鸿。
　　留滞惭归养，飞鸣恨触笼。橘怀乡梦里，书去客愁中。
　　残雪迷归雁，韶光弃断蓬。吞悲问唐举，何路出屯蒙。

卷238_75 「新丰主人」钱起
　　明代少知己，夜光频暗投。迍邅终薄命，动息尽穷愁。
　　自欲归飞鹢，当为不系舟。双垂素丝泪，几弊皂貂裘。
　　暮鸟栖幽树，孤云出旧丘。蛩悲衣褐夕，雨暗转蓬秋。
　　客里冯谖剑，歌中甯戚牛。主人能纵酒，一醉且忘忧。

卷238_76 「夕游覆釜山道士观因登玄元庙」钱起
　　冥搜过物表，洞府次溪傍。已入瀛洲远，谁言仙路长。
　　孤烟出深竹，道侣正焚香。鸣磬爱山静，步虚宜夜凉。
　　仍同象帝庙，更上紫霞冈。霁月悬琪树，明星映碧堂。
　　倾思丹灶术，愿采玉芝芳。傥把浮丘袂，乘云别旧乡。

卷238_77 「陪郭常侍令公东亭宴集」钱起
　　盛业山河列，重名剑履荣。珥貂为相子，开阁引时英。
　　美景池台色，佳期宴赏情。词人载笔至，仙妓出花迎。
　　暗竹朱轮转，回塘玉佩鸣。舞衫招戏蝶，歌扇隔啼莺。
　　饮德心皆醉，披云兴转清。不愁欢乐尽，积庆在和羹。

卷238_78 「太子李舍人城东别业与二三文友逃暑」钱起
　　下马失炎暑，重门深绿篁。宫臣礼嘉客，林表开兰堂。
　　兹夕兴难尽，澄罍照墨场。鲜风吹印绶，密坐皆馨香。
　　美景惜文会，清吟迟羽觞。东林晚来好，目极趣何长。
　　鸟道挂疏雨，人家残夕阳。城隅拥归骑，留醉恋琼芳。

卷238_79 「柏崖老人号无名先生男削发女黄冠自以云泉独乐命予赋诗」钱起
　　古也忧婚嫁，君能乐性肠。长男栖月宇，少女炫霓裳。
　　问尔餐霞处，春山芝桂旁。鹤前飞九转，壶里驻三光。
　　与我开龙峤，披云静药堂。胡麻兼藻绿，石髓隔花香。
　　帝力言何有，椿年喜渐长。窅然高象外，宁不傲羲皇。

卷238_80 「赠李十六」钱起
　　半面喜投分，数年钦盛名。常思梦颜色，谁忆访柴荆。
　　忽听款扉响，欣然倒屣迎。蓬蒿驻驺驭，鸡犬傍簪缨。
　　酌水即嘉宴，新知甚故情。仆夫视日色，栖鸟催车声。
　　自尔宴言后，至今门馆清。何当更乘兴，林下已苔生。

卷238_81 「裴仆射东亭」钱起
　　凤扆任匡济，云溪难退还。致君超列辟，得道在荣班。
　　朱戟缭垣下，高斋芳树间。隔花开远水，废卷爱晴山。
　　晚沐值清兴，知音同解颜。藉兰开赐酒，留客下重关。
　　仙犬逐人静，朝车映竹闲。则知真隐逸，未必谢区寰。
　　轩后三朝顾，赤松何足攀。

卷238_82 「中书王舍人辋川旧居」钱起
　　几年家绝壑，满径种芳兰。带石买松贵，通溪涨水宽。
　　诵经连谷响，吹律减云寒。谁谓桃源里，天书问考槃。
　　一从解蕙带，三入偶蝉冠。今夕复何夕，归休寻旧欢。
　　片云隔苍翠，春雨半林湍。藤长穿松盖，花繁压药栏。
　　景深青眼下，兴绝彩毫端。笑向同来客，登龙此地难。

卷238_83 「送襄阳卢判官奏开河事」钱起
　　千里趋魏阙，一言简圣聪。河流引关外，国用赡秦中。
　　有诏许其策，随山兴此功。连云积石阻，计日安波通。
　　飞棹转年谷，利人胜岁丰。言归汉阳路，拜手蓬莱宫。
　　紫殿赐衣出，青门酣酌同。晚阳过微雨，秋水见新鸿。
　　坐惜去车远，愁看离馆空。因思郢川守，南楚满清风。

卷238_84 「奉送户部李郎中充晋国副节度出塞」钱起
　　德佐调梅用，忠输击虏年。子房推庙略，汉主托兵权。
　　受命荣中禁，分麾镇左贤。风生黑山道，星下紫微天。
　　始愿文经国，俄看武定边。鬼方尧日远，幕府代云连。
　　汗马将行矣，卢龙已肃然。关防驱使节，花月眷离筵。
　　自忝知音遇，而今感义偏。泪闻横吹落，心逐去旌悬。
　　帝念夔能政，时须说济川。劳还应即尔，朝暮玉墀前。

卷238_85 「奉和中书常舍人晚秋集贤院即事寄徐薛二侍御」钱起
　　文星垂太虚，辞伯综群书。彩笔下鸳掖，褒衣来石渠。
　　典坟探奥旨，造化睹权舆。述圣鲁宣父，通经汉仲舒。
　　窗明宜缥带，地肃近丹除。清昼删诗暇，高秋作赋初。
　　露盘侵汉耸，宫柳度鸦疏。静对连云阁，晴闻过阙车。
　　旧僚云出矣，晚岁复何如。海峤瞻归路，江城梦直庐。
　　含毫思两凤，望远寄双鱼。定笑巴歌拙，还参丽曲馀。

卷238_86 「和范郎中宿直中书，晓玩清池，赠南省同僚两垣遗补」钱起
　　青琐留才子，春池静禁林。自矜仙岛胜，宛在掖垣深。
　　引派彤庭里，含虚玉砌阴。涨来知圣泽，清处见天心。
　　兰气飘红岸，文星动碧浔。凤栖长近日，虬卧欲为霖。
　　席宠虽高位，流谦乃素襟。焚香春漏尽，假寐晓莺吟。
　　丹地宜清泚，朝阳复照临。司言兼逸趣，鼓兴接知音。
　　六义惊摛藻，三台响掷金。为怜风水外，落羽此漂沉。

　　　　　　　　　　　　　　　　

卷二百三十九

卷239_1 「同程九早入中书（一作钱珝诗）」钱起
　　汉家贤相重英奇，蟠木何材也见知。不意云霄能自致，
　　空惊鹓鹭忽相随。腊雪初明柏子殿，春光欲上万年枝。
　　独惭皇鉴明如日，未厌春光向玉墀。

卷239_2 「仲春宴王补阙城东小池」钱起
　　王孙兴至幽寻好，芳草春深景气和。药院爱随流水入，
　　山斋喜与白云过。犹嫌巢鹤窥人远，不厌丛花对客多。
　　醉来倚玉无馀事，目送归鸿笑复歌。

卷239_3 「夜宿灵台寺寄郎士元」钱起
　　西日横山含碧空，东方吐月满禅宫。朝瞻双顶青冥上，
　　夜宿诸天色界中。石潭倒献莲花水，塔院空闻松柏风。
　　万里故人能尚尔，知君视听我心同。

卷239_4 「题郎士元半日吴村别业，兼呈李长官」钱起
　　半日吴村带晚霞，闲门高柳乱飞鸦。横云岭外千重树，
　　流水声中一两家。愁人昨夜相思苦，闰月今年春意赊。
　　自叹梅生头似雪，却怜潘令县如花。

卷239_5 「猷川雪后送僧粲临还京，时避世卧疾」钱起
　　连步青溪几万重，有时共立在孤峰。斋到盂空餐雪麦，
　　经传金字坐云松。呻吟独卧猷川水，振锡先闻长乐钟。
　　回望群山携手处，离心一一涕无从。

卷239_6 「和李员外扈驾幸温泉宫」钱起
　　未央月晓度疏钟，凤辇时巡出九重。雪霁山门迎瑞日，
　　云开水殿候飞龙。经寒不入宫中树，佳气常薰仗外峰。
　　遥羡枚皋扈仙跸，偏承霄汉渥恩浓。

卷239_7 「长信怨」钱起
　　长信萤来一叶秋，蛾眉泪尽九重幽。鳷鹊观前明月度，
　　芙蓉阙下绛河流。鸳衾久别难为梦，凤管遥闻更起愁。
　　谁分昭阳夜歌舞，君王玉辇正淹留。

卷239_8 「送河南陆少府」钱起
　　云间陆生美且奇，银章朱绶映金羁。自料抱材将致远，
　　宁嗟趋府暂牵卑。东城社日催巢燕，上苑秋声散御梨。
　　朝夕诏书还柏署，行看飞隼集高枝。

卷239_9 「送李评事赴潭州使幕」钱起
　　湖南远去有馀情，蘋叶初齐白芷生。谩说简书催物役，
　　遥知心赏缓王程。兴过山寺先云到，啸引江帆带月行。
　　幕下由来贵无事，伫闻谈笑静黎氓。

卷239_10 「送李九贬南阳」钱起
　　玉柱金罍醉不欢，云山驿道向东看，鸿声断续暮天远，
　　柳影萧疏秋日寒。霜降幽林沾蕙若，弦惊翰苑失鸳鸾。
　　秋来回首君门阻，马上应歌行路难。

卷239_11 「送裴頔侍御使蜀」钱起
　　柱史才年四十强，须髯玄发美清扬。朝天绣服乘恩贵，
　　出使星轺满路光。锦水繁花添丽藻，峨嵋明月引飞觞。
　　多才自有云霄望，计日应追鸳鹭行。

卷239_12 「送韦信爱子归觐」钱起
　　离舟解缆到斜晖，春水东流燕北飞。才子学诗趋露冕，
　　棠花含笑待斑衣。稍闻江树啼猿近，转觉山林过客稀。
　　借问还珠盈合浦，何如鲤也入庭闱。

卷239_13 「送兴平王少府游梁」钱起
　　旧识相逢情更亲，攀欢甚少怆离频。黄绶罢来多远客，
　　青山何处不愁人。日斜官树闻蝉满，雨过关城见月新。
　　梁国遗风重词赋，诸侯应念马卿贫。

卷239_14 「送张员外出牧岳州」钱起
　　凤凰衔诏与何人，喜政多才宠寇恂。台上鸳鸾争送远，
　　岳阳云树待行春。自怜黄阁知音在，不厌彤幨出守频。
　　应笑冯唐衰且拙，世情相见白头新。

卷239_15 「送孙十尉温县」钱起
　　飞花落絮满河桥，千里伤心送客遥。不惜芸香染黄绶，
　　惟怜鸿羽下青霄。云衢有志终骧首，吏道无媒且折腰。
　　急管繁弦催一醉，颓阳不驻引征镳。

卷239_16 「送钟评事应宏词下第东归」钱起
　　芳岁归人嗟转蓬，含情回首灞陵东。蛾眉不入秦台镜，
　　鹢羽还惊宋国风。世事悠扬春梦里，年光寂寞旅愁中。
　　劝君稍尽离筵酒，千里佳期难再同。

卷239_17 「送严维尉河南」钱起
　　蕙叶青青花乱开，少年趋府下蓬莱。甘泉未献扬雄赋，
　　吏道何劳贾谊才。征陌独愁飞盖远，离筵只惜暝钟催。
　　欲知别后相思处，愿植琼枝向柏台。

卷239_18 「送马员外拜官觐省」钱起
　　二十为郎事汉文，鸳雏骥子自为群。笔精已许台中妙，
　　剑术还令世上闻。归觐屡经槐里月，出师常笑棘门军。
　　莫言来往朝天远，看取鸣鞘入断云。

卷239_19 「送冷朝阳擢第后归金陵觐省」钱起
　　莱子昼归今始好，潘园景色夏偏浓。夕阳流水吟诗去，
　　明月青山出竹逢。兄弟相欢初让果，乡人争贺旧登龙。
　　佳期少别俄千里，云树愁看过几重。

卷239_20 「九日宴浙江西亭」钱起
　　诗人九日怜芳菊，筵客高斋宴浙江。渔浦浪花摇素壁，
　　西陵树色入秋窗。木奴向熟悬金实，桑落新开泻玉缸。
　　四子醉时争讲习，笑论黄霸旧为邦。

卷239_21 「和王员外雪晴早朝」钱起
　　紫微晴雪带恩光，绕仗偏随鸳鹭行。长信月留宁避晓，
　　宜春花满不飞香。独看积素凝清禁，已觉轻寒让太阳。
　　题柱盛名兼绝唱，风流谁继汉田郎。

卷239_22 「避暑纳凉」钱起
　　木槿花开畏日长，时摇轻扇倚绳床。初晴草蔓缘新笋，
　　频雨苔衣染旧墙。十旬河朔应虚醉，八柱天台好纳凉。
　　无事始然知静胜，深垂纱帐咏沧浪。

卷239_23 「早夏」钱起
　　楚狂身世恨情多，似病如忧正是魔，花萼败春多寂寞，
　　叶阴迎夏已清和。鹂黄好鸟摇深树，细白佳人著紫罗。
　　军旅阅诗裁不得，可怜风景遣如何。

卷239_24 「题嵩阳焦道士石壁」钱起
　　三峰花畔碧堂悬，锦里真人此得仙。玉体才飞西蜀雨，
　　霓裳欲向大罗天。彩云不散烧丹灶，白鹿时藏种玉田。
　　幸入桃源因去世，方期丹诀一延年。

卷239_25 「题延州圣僧穴」钱起
　　定力无涯不可称，未知何代坐禅僧。默默山门宵闭月，
　　荧荧石壁昼然灯。四时树长书经叶，万岁岩悬拄杖藤。
　　昔日舍身缘救鸽，今时出见有飞鹰。

卷239_26 「乐游原晴望上中书李侍郎」钱起
　　爽气朝来万里清，凭高一望九秋轻。不知凤沼霖初霁，
　　但觉尧天日转明。四野山河通远色，千家砧杵共秋声，
　　遥想青云丞相府，何时开阁引书生。

卷239_27 「幽居春暮书怀（一作石门暮春，一作蓝田春暮）」钱起
　　自哂鄙夫多野性，贫居数亩半临湍。溪云杂雨来茅屋，
　　山雀将雏到药栏。仙箓满床闲不厌，阴符在箧老羞看。
　　更怜童子宜春服，花里寻师指杏坛。

卷239_28 「谒许由庙」钱起
　　故向箕山访许由，林泉物外自清幽。松上挂瓢枝几变，
　　石间洗耳水空流。绿苔唯见遮三径，青史空传谢九州。
　　缅想古人增叹惜，飒然云树满岩秋。

卷239_29 「过张成侍御宅」钱起
　　丞相幕中题凤人，文章心事每相亲。从军谁谓仲宣乐，
　　入室方知颜子贫。杯里紫茶香代酒，琴中绿水静留宾。
　　欲知别后相思意，唯愿琼枝入梦频。

卷239_30 「酬考功杨员外见赠佳句（黄卷读来今已老白头受屈不曾言）」钱起
　　上林谏猎知才薄，尺组承恩愧命牵。潢潦难滋沧海润，
　　萤光空尽太阳前。虚名滥接登龙士，野性宁忘种黍田。
　　相国无私人守朴，何辞老去上皇年。

卷239_31 「寄永嘉王十二」钱起
　　永嘉风景入新年，才子诗成定可怜。梦里还乡不相见，
　　天涯忆戴复谁传。花倾晓露垂如泪，莺拂游丝断若弦。
　　愿得回风吹海雁，飞书一宿到君边。

卷239_32 「七盘岭阻寇闻李端公先到南楚」钱起
　　日暮穷途泪满襟，云天南望羡飞禽。阮肠暗与孤鸿断，
　　江水遥连别恨深。明月既能通忆梦，青山何用隔同心。
　　秦楚眼看成绝国，相思一寄白头吟。

卷239_33 「酬赵给事相寻不遇留赠」钱起
　　谁忆颜生穷巷里，能劳马迹破春苔。忽看童子扫花处，
　　始愧夕郎题凤来。斜景适随诗兴尽，好风才送珮声回。
　　岂无鸡黍期他日，惜此残春阻绿杯。

卷239_34 「山中酬杨补阙见过」钱起
　　日暖风恬种药时，红泉翠壁薜萝垂。幽溪鹿过苔还静，
　　深树云来鸟不知。青琐同心多逸兴，春山载酒远相随。
　　却惭身外牵缨冕，未胜杯前倒接z5.

卷239_29 「同王錥起居程浩郎中韩翃舍人题安国寺用上人院」钱起
　　慧眼沙门真远公，经行宴坐有儒风。香缘不绝簪裾会，
　　禅想宁妨藻思通。曙后炉烟生不灭，晴来阶色并归空。
　　狂夫入室无馀事，唯与天花一笑同。

卷239_30 「寻司勋李郎中不遇」钱起
　　知己知音同舍郎，如何咫尺阻清扬。每恨蒹葭傍芳树，
　　多惭新燕入华堂。重花不隔陈蕃榻，修竹能深夫子墙。
　　唯有早朝趋凤阁，朝时怜羽接鸳行。

卷239_31 「赠张南史」钱起
　　紫泥何日到沧洲，笑向东阳沈隐侯。黛色晴峰云外出，
　　縠文江水县前流。使臣自欲论公道，才子非关厌薄游。
　　溪畔秋兰虽可佩，知君不得少停舟。

卷239_32 「暇日览旧诗因以题咏」钱起
　　逍遥心地得关关，偶被功名涴我闲。有寿亦将归象外，
　　无诗兼不恋人间。何穷默识轻洪范，未丧斯文胜大还。
　　筐箧静开难似此，蕊珠春色海中山。

卷239_33 「汉武出猎」钱起
　　汉家无事乐时雍，羽猎年年出九重。玉帛不朝金阙路，
　　旌旗长绕彩霞峰。且贪原兽轻黄屋，宁畏渔人犯白龙。
　　薄暮方归长乐观，垂杨几处绿烟浓。

卷239_34 「宴曹王宅」钱起
　　贤王驷马退朝初，小苑三春带雨馀。林沼葱茏多贵气，
　　楼台隐映接天居。仙鸡引敌穿红药，宫燕衔泥落绮疏。
　　自叹平生相识愿，何如今日厕应徐。

卷239_35 「重赠赵给事」钱起
　　久飞鸳掖出时髦，耻负平生稽古劳。玉树满庭家转贵，
　　云衢独步位初高。能迂驺驭寻蜗舍，不惜瑶华报木桃。
　　应念潜郎守贫病，常悲休沐对蓬蒿。

卷239_36 「赠阙下裴舍人」钱起
　　二月黄莺飞上林，春城紫禁晓阴阴。长乐钟声花外尽，
　　龙池柳色雨中深。阳和不散穷途恨，霄汉长怀捧日新。
　　献赋十年犹未遇，羞将白发对华簪。

卷239_37 「登刘宾客高斋（时公初退相，一作春题刘相公山斋）」钱起
　　能以功成疏宠位，不将心赏负云霞。林间客散孙弘阁，
　　城上山宜绮季家。蝴蝶晴连池岸草，黄鹂晚出柳园花。
　　日陪鲤也趋文苑，谁道门生隔绛纱。

卷239_38 「哭辛霁」钱起
　　流水辞山花别枝，随风一去绝还期。昨夜故人泉下宿，
　　今朝白发镜中垂。音徽寂寂空成梦，容范朝朝无见时。
　　旦暮馀生几息在，不应存没未尝悲。

卷239_39 「和慕容法曹寻渔者寄城中故人」钱起
　　孤烟一点绿溪湄，渔父幽居即旧基。饥鹭不惊收钓处，
　　闲麛应乳负暄时。茅斋对雪开尊好，稚子焚枯饭客迟。
　　胜事宛然怀抱里，顷来新得谢公诗。

卷239_40 「山花」钱起
　　山花照坞复烧溪，树树枝枝尽可迷。野客未来枝畔立，
　　流莺已向树边啼。从容只是愁风起，眷恋常须向日西。
　　别有妖妍胜桃李，攀来折去亦成蹊。

卷239_41 「送杨著作归东海」钱起
　　杨柳出关色，东行千里期。酒酣暂轻别，路远始相思。
　　欲识离心尽，斜阳到海时。

卷239_42 「送李协律还东京」钱起
　　芳草忽无色，王孙复入关。长河侵驿道，匹马傍云山。
　　愁见离居久，萤飞秋月闲。

卷239_43 「秋馆言怀」钱起
　　蟋蟀已秋思，蕙兰仍碧滋。蹉跎献赋客，叹息此良时。
　　日夕云台下，商歌空自悲。

卷239_44 「和刘明府宴县前山亭」钱起
　　城隅劳心处，雪后岁芳开。山映千花出，泉经万井来。
　　翔鸾欲下舞，上客且留杯。

卷239_45 「新雨喜得王卿书问」钱起
　　苦雨暗秋径，寒花垂紫苔。愁中绿尊尽，梦里故人来。
　　果有相思字，银钩新月开。

卷239_46 「赋得巢燕送客」钱起
　　能栖杏梁际，不与黄雀群。夜影寄红烛，朝飞高碧云。
　　含情别故侣，花月惜春分。

卷239_47 「题张蓝田讼堂」钱起
　　角巾高枕向晴山，颂简庭空不用关。秋风窗下琴书静，
　　夜景门前人吏闲。稍觉渊明归思远，东皋月出片云还。

卷239_48 「江行无题一百首（一作钱珝诗）」钱起
　　倾酒向涟漪，乘流东去时。寸心同尺璧，投此报冯夷。
　　江曲全萦楚，云飞半自秦。岘山回首望，如别故关人。
　　浦烟函夜色，冷日转秋旻.自有沈碑石，清光不照人。
　　楚岸云空合，楚城人不来。只今谁善舞，莫恨发阳台。
　　行背青山郭，吟当白露秋。风流无屈宋，空咏古荆州。
　　晚来渔父喜，罾重欲收迟。恐有长江使，金钱愿赎龟。
　　去指龙沙路，徒悬象阙心。夜凉无远梦，不为偶闻砧。
　　霁云疏有叶，雨浪细无花。隐放扁舟去，江天自有涯。
　　好日当秋半，层波动旅肠。已行千里外，谁与共秋光。
　　润色非东里，官曹更建章。宦游难自定，来唤棹船郎。
　　夜江清未晓，徒惜月光沉。不是因行乐，堪伤老大心。
　　翳日多乔木，维舟取束薪。静听江叟语，俱是厌兵人。
　　箭漏日初短，汀烟草未衰。雨馀虽更绿，不是采蘋时。
　　山雨夜来涨，喜鱼跳满江。岸沙平欲尽，垂蓼入船窗。
　　渚边新雁下，舟上独凄凉。俱是南来客，怜君缀一行。
　　牵路沿江狭，沙崩岸不平。尽知行处险，谁肯载时轻。
　　云密连江暗，风斜著物鸣。一杯真战将，笑尔作愁兵。
　　柳拂斜开路，篱边数户村。可能还有意，不掩向江门。
　　不识桓公渴，徒吟子美诗。江清唯独看，心外更谁知。
　　憔悴异灵均，非谗作逐臣。如逢渔父问，未是独醒人。
　　水涵秋色静，云带夕阳高。诗癖非吾病，何妨吮短毫。
　　登舟非古岸，还似阻西陵。箕伯无多少，回头讵不能。
　　帆翅初张处，云鹏怒翼同。莫愁千里路，自有到来风。
　　秋云久无雨，江燕社犹飞。却笑舟中客，今年未得归。
　　佳节虽逢菊，浮生正似萍。故山何处望，荒岸小长亭。
　　行到楚江岸，苍茫人正迷。只知秦塞远，格磔鹧鸪啼。
　　月下江流静，村荒人语稀。鹭鸶虽有伴，仍共影双飞。
　　斗转月未落，舟行夜已深。有村知不远，风便数声砧。
　　棹惊沙鸟迅，飞溅夕阳波。不顾鱼多处，应防一目罗。
　　渐觉江天远，难逢故国书。可能无往事，空食鼎中鱼。
　　岸草连荒色，村声乐稔年。晚晴初获稻，闲却采莲船。
　　滩浅争游鹭，江清易见鱼。怪来吟未足，秋物欠红蕖。
　　蛩响依莎草，萤飞透水烟。夜凉谁咏史，空泊运租船。
　　睡稳叶舟轻，风微浪不惊。任君芦苇岸，终夜动秋声。
　　自念平生意，曾期一郡符。岂知因谪宦，斑鬓入江湖。
　　烟渚复烟渚，画屏休画屏。引愁天末去，数点暮山青。
　　水天凉夜月，不是惜清光。好物随人秘，秦淮忆建康。
　　古来多思客，摇落恨江潭。今日秋风至，萧疏独沔南。
　　映竹疑村好，穿芦觉渚幽。渐安无旷土，姜芋当农收。
　　秋风动客心，寂寂不成吟。飞上危樯立，啼乌报好音。
　　见底高秋水，开怀万里天。旅吟还有伴，沙柳数枝蝉。
　　九日自佳节，扁舟无一杯。曹园旧尊酒，戏马忆高台。
　　兵火有馀烬，贫村才数家。无人争晓渡，残月下寒沙。
　　渚禽菱芡足，不向稻粱争。静宿凉湾月，应无失侣声。
　　轻云未护霜，树杪橘初黄。信是知名物，微风过水香。
　　渺渺望天涯，清涟浸赤霞。难逢星汉使，乌鹊日乘槎。
　　土旷深耕少，江平远钓多。生平皆弃本，金革竟如何。
　　海月非常物，等闲不可寻。披沙应有地，浅处定无金。
　　风晚冷飕飕，芦花已白头。旧来红叶寺，堪忆玉京秋。
　　风好来无阵，云闲去有踪。钓歌无远近，应喜罢艨艟。
　　吴疆连楚甸，楚俗异吴乡。漫把尊中物，无人啄蟹筐。
　　岸绿野烟远，江红斜照微。撑开小渔艇，应到月明归。
　　雨馀江始涨，漾漾见流薪。曾叹河中木，斯言忆古人。
　　叶舟维夏口，烟野独行时。不见头陀寺，空怀幼妇碑。
　　晚泊武昌岸，津亭疏柳风。数株曾手植，好事忆陶公。
　　坠露晓犹浓，秋花不易逢。涉江虽已晚，高树搴芙蓉。
　　舟航依浦定，星斗满江寒。若比阴霾日，何妨夜未阑。
　　近戍离金落，孤岑望火门。唯将知命意，潇洒向乾坤。
　　丛菊生堤上，此花长后时。有人还采掇，何必在春期。
　　夕景残霞落，秋寒细雨晴。短缨何用濯，舟在月中行。
　　堤坏漏江水，地坳成野塘。晚荷人不折，留取作秋香。
　　左宦终何路，摅怀亦自宽。襞笺嘲白鹭，无意喻枭鸾。
　　楼空人不归，云似去时衣。黄鹤无心下，长应笑令威。
　　白帝朝惊浪，浔阳暮映云。等闲生险易，世路只如君。
　　橹慢开轻浪，帆虚带白云。客船虽狭小，容得庾将军。
　　风雨正甘寝，云霓忽晚晴。放歌虽自遣，一岁又峥嵘。
　　静看秋江水，风微浪渐平。人间驰竞处，尘土自波成。
　　风劲帆方疾，风回棹却迟。较量人世事，不校一毫厘。
　　咫尺愁风雨，匡庐不可登。只疑云雾窟，犹有六朝僧。
　　幽思正迟迟，沙边濯弄时。自怜非博物，犹未识凫葵。
　　曾有烟波客，能歌西塞山。落帆唯待月，一钓紫菱湾。
　　千顷水纹细，一拳岚影孤。君山寒树绿，曾过洞庭湖。
　　光阔重湖水，低斜远雁行。未曾无兴咏，多谢沈东阳。
　　晚菊绕江垒，忽如开古屏。莫言时节过，白日有馀馨。
　　秋寒鹰隼健，逐雀下云空。知是江湖阔，无心击塞鸿。
　　日落长亭晚，山门步障青。可怜无酒分，处处有旗亭。
　　江草何多思，冬青尚满洲。谁能惊鵩鸟，作赋为沙鸥。
　　远岸无行树，经霜有半红。停船搜好句，题叶赠江枫。
　　身世比行舟，无风亦暂休。敢言终破浪，唯愿稳乘流。
　　数亩苍苔石，烟濛鹤卵洲。定因词客遇，名字始风流。
　　兴闲停桂楫，路好过松门。不负佳山水，还开酒一尊。
　　幽怀念烟水，长恨隔龙沙。今日滕王阁，分明见落霞。
　　短楫休敲桂，孤根自驻萍。自怜非剑气，空向斗牛星。
　　江流何渺渺，怀古独依依。渔父非贤者，芦中但有矶。
　　高浪如银屋，江风一发时。笔端降太白，才大语终奇。
　　细竹渔家路，晴阳看结缯。喜来邀客坐，分与折腰菱。
　　幸有烟波兴，宁辞笔砚劳。缘情无怨刺，却似反离骚。
　　平湖五百里，江水想通波。不奈扁舟去，其如决计何。
　　数峰云断处，去岸映高山。身到韦江日，犹应未得闲。
　　一湾斜照水，三版顺风船。未敢相邀约，劳生只自怜。
　　江雨正霏微，江村晚渡稀。何曾妨钓艇，更待得鱼归。
　　沙上独行时，高吟到楚词。难将垂岸蓼，盈把当江蓠。
　　新野旧楼名，浔阳胜赏情。照人长一色，江月共凄清。
　　愿饮西江水，那吟北渚愁。莫教留滞迹，远比蔡昭侯。
　　湖口分江水，东流独有情。当时好风物，谁伴谢宣城。
　　浔阳江畔菊，应似古来秋。为问幽栖客，吟时得酒不。
　　高峰有佳号，千尺倚寒松。若使炉烟在，犹应为上公。
　　万木已清霜，江边村事忙。故溪黄稻熟，一夜梦中香。
　　楚水苦萦回，征帆落又开。可缘非直路，却有好风来。
　　远谪岁时晏，暮江风雨寒。仍愁系舟处，惊梦近长滩。

卷239_49 「言怀」钱起
　　夜月霁未好，云泉堪梦归。如何建章漏，催著早朝衣。

卷239_50 「和张仆射塞下曲（一作卢纶诗）」钱起
　　月黑雁飞高，单于夜遁逃。欲将轻骑逐，大雪满弓刀。

卷239_51 「送李明府去官」钱起
　　谤言三至后，直道叹何如。今日蓝溪水，无人不夜鱼。

卷239_52 「赴章陵酬李卿赠别」钱起
　　一官叨下秩，九棘谢知音。芳草文园路，春愁满别心。

卷239_53 「逢侠者」钱起
　　燕赵悲歌士，相逢剧孟家。寸心言不尽，前路日将斜。

卷239_54 「郎员外见寻不遇」钱起
　　轩骑来相访，渔樵悔晚归。更怜垂露迹，花里点墙衣。

卷239_55 「过李侍御宅（一作过故吕侍御宅）」钱起
　　不见承明客，愁闻长乐钟。马卿何早世，汉主欲登封。

卷239_56 「宿洞口馆」钱起
　　野竹通溪冷，秋泉入户鸣。乱来人不到，芳草上阶生。

卷239_57 「九日寄侄箊箕等」钱起
　　采菊偏相忆，传香寄便风。今朝竹林下，莫使桂尊空。

卷239_58 「梨花」钱起
　　艳静如笼月，香寒未逐风。桃花徒照地，终被笑妖红。

卷239_59 「题崔逸人山亭」钱起
　　药径深红藓，山窗满翠微。羡君花下酒，蝴蝶梦中飞。

卷239_60 「蓝田溪杂咏二十二首。登台（一作望山台）」钱起
　　望山登春台，目尽趣难极。晚景下平阡，花际霞峰色。

卷239_61 「蓝田溪杂咏二十二首。板桥」钱起
　　静宜樵隐度，远与车马隔。有时行药来，喜遇归山客。

卷239_62 「蓝田溪杂咏二十二首。石井」钱起
　　片霞照仙井，泉底桃花红。那知幽石下，不与武陵通。

卷239_63 「蓝田溪杂咏二十二首。古藤」钱起
　　引蔓出云树，垂纶覆巢鹤。幽人对酒时，苔上闲花落。

卷239_64 「蓝田溪杂咏二十二首。晚归鹭」钱起
　　池上静难厌，云间欲去晚。忽背夕阳飞，乘兴清风远。

卷239_65 「蓝田溪杂咏二十二首。洞仙谣（一作伺山径）」钱起
　　几转到青山，数重度流水。秦人入云去，知向桃源里。

卷239_66 「蓝田溪杂咏二十二首。药圃」钱起
　　春畦生百药，花叶香初霁。好容似风光，偏来入丛蕙。

卷239_67 「蓝田溪杂咏二十二首。石上苔」钱起
　　净与溪色连，幽宜松雨滴。谁知古石上，不染世人迹。

卷239_68 「蓝田溪杂咏二十二首。窗里山」钱起
　　远岫见如近，千里一窗里。坐来石上云，乍谓壶中起。

卷239_69 「蓝田溪杂咏二十二首。竹间路」钱起
　　暗归草堂静，半入花园去。有时载酒来，不与清风遇。

卷239_70 「蓝田溪杂咏二十二首。竹屿」钱起
　　幽鸟清涟上，兴来看不足。新篁压水低，昨夜鸳鸯宿。

卷239_71 「蓝田溪杂咏二十二首。砌下泉」钱起
　　穿云来自远，激砌流偏驶。能资庭户幽，更引海禽至。

卷239_72 「蓝田溪杂咏二十二首。戏鸥」钱起
　　乍依菱蔓聚，尽向芦花灭。更喜好风来，数片翻晴雪。

卷239_73 「蓝田溪杂咏二十二首。远山钟」钱起
　　风送出山钟，云霞度水浅。欲知声尽处，鸟灭寥天远。

卷239_74 「蓝田溪杂咏二十二首。东陂（一作忆皇子陂）」钱起
　　永日兴难望，掇芳春陂曲。新晴花枝下，爱此苔水绿。

卷239_75 「蓝田溪杂咏二十二首。池上亭」钱起
　　临池构杏梁，待客归烟塘。水上褰帘好，莲开杜若香。

卷239_76 「蓝田溪杂咏二十二首。衔鱼翠鸟」钱起
　　有意莲叶间，瞥然下高树。擘波得潜鱼，一点翠光去。

卷239_77 「蓝田溪杂咏二十二首。石莲花」钱起
　　幽石生芙蓉，百花惭美色。远笑越溪女，闻芳不可识。

卷239_78 「蓝田溪杂咏二十二首。潺湲声」钱起
　　乱石跳素波，寒声闻几处。飕飕暝风引，散出空林去。

卷239_79 「蓝田溪杂咏二十二首。松下雪」钱起
　　虽因朔风至，不向瑶台侧。唯助苦寒松，偏明后凋色。

卷239_80 「蓝田溪杂咏二十二首。田鹤」钱起
　　田鹤望碧霄，舞风亦自举。单飞后片雪，早晚及前侣。

卷239_81 「蓝田溪杂咏二十二首。题南陂」钱起
　　家住凤城南，门临古陂曲。时怜上林雁，半入池塘宿。

卷239_82 「蓝田溪杂咏二十二首。伤秋」钱起
　　岁去人头白，秋来树叶黄。搔头向黄叶，与尔共悲伤。

卷239_83 「送崔山人归山」钱起
　　东山残雨挂斜晖，野客巢由指翠微。
　　别酒稍酣乘兴去，知君不羡白云归。

卷239_84 「题礼上人壁画山水」钱起
　　连山画出映禅扉，粉壁香筵满翠微。
　　坐来炉气萦空散，共指晴云向岭归。

卷239_85 「送欧阳子还江华郡」钱起
　　江华胜事接湘滨，千里湖山入兴新。
　　才子思归催去棹，汀花且为驻残春。

卷239_86 「暮春归故山草堂（一作刘长卿诗：晚春归山居题窗前竹）」钱起
　　谷口春残黄鸟稀，辛夷花尽杏花飞。
　　始怜幽竹山窗下，不改清阴待我归。

卷239_87 「访李卿不遇」钱起
　　画戟朱楼映晚霞，高梧寒柳度飞鸦。
　　门前不见归轩至，城上愁看落日斜。

卷239_88 「与赵莒茶宴」钱起
　　竹下忘言对紫茶，全胜羽客醉流霞。
　　尘心洗尽兴难尽，一树蝉声片影斜。

卷239_89 「故王维右丞堂前芍药花开，凄然感怀」钱起
　　芍药花开出旧栏，春衫掩泪再来看。
　　主人不在花长在，更胜青松守岁寒。

卷239_90 「送张参及第还家」钱起
　　大学三年闻琢玉，东堂一举早成名。
　　借问还家何处好，玉人含笑下机迎。

卷239_91 「夜泊鹦鹉洲」钱起
　　月照溪边一罩蓬，夜闻清唱有微风。
　　小楼深巷敲方响，水国人家在处同。

卷239_92 「归雁」钱起
　　潇湘何事等闲回，水碧沙明两岸苔。
　　二十五弦弹夜月，不胜清怨却飞来。

卷239_93 「春郊」钱起
　　水绕冰渠渐有声，气融烟坞晚来明。
　　东风好作阳和使，逢草逢花报发生。

卷239_94 「晚归严明府题门」钱起
　　降士林沾蕙草寒，弦惊翰苑失鸳鸾。
　　秋中回首君门阻，马上应歌行路难。

卷239_95 「秋夜送赵冽归襄阳」钱起
　　斗酒忘言良夜深，红萱露滴鹊惊林。
　　欲知别后思今夕，汉水东流是寸心。

卷239_96 「送符别驾还郡（一作还钱塘）」钱起
　　骥足駸駸吴越关，屏星复与紫书还。
　　已知从事元无事，城上愁看海上山。

卷239_97 「同王员外陇城绝句」钱起
　　三军版筑脱金刀，黎庶翻惭将士劳。
　　不忆新城连嶂起，唯惊画角入云高。

卷239_98 「过故洛城」钱起
　　故城门外春日斜，故城门里无人家。
　　市朝欲认不知处，漠漠野田空草花。

卷239_99 「校猎曲」钱起
　　长杨杀气连云飞，汉主秋畋正掩围。
　　重门日晏红尘出，数骑胡人猎兽归。

卷239_100 「晚过横灞寄张蓝田」钱起
　　乱水东流落照时，黄花满径客行迟。
　　林端忽见南山色，马上还吟陶令诗。

卷239_101 「九日田舍」钱起
　　今日陶家野兴偏，东篱黄菊映秋田。
　　浮云暝鸟飞将尽，始达青山新月前。

卷239_102 「长安落第」钱起
　　花繁柳暗九门深，对饮悲歌泪满襟。
　　数日莺花皆落羽，一回春至一伤心。

卷55_1「倬彼我系」王勃
倬彼我系，出自有周。分疆锡社，派别支流。
居卫仕宋，臣嬴相刘。乃武乃文，或公或侯。
晋历崩坼，衣冠扰弊。粤自太原，播徂江澨。
礼丧贤隐，时屯道闭。王室如毁，生人多殪。
伊我有器，思逢其主。自东施西，择木开宇。
田彼河曲，家乎汾浦。天未厌乱，吾将谁辅。
伊我祖德，思济九埏。不常厥所，于兹五迁。
欲及时也，夫岂愿焉。其位虽屈，其言则传。
爰述帝制，大蒐王道。曰天曰人，是祖是考。
礼乐咸若，诗书具草。贻厥孙谋，永为家宝。
伊余小子，信惭明哲。彼网有条，彼车有辙。
思屏人事，克终前烈。于嗟代网，卒余来绁。
来绁伊何，谓余曰仕。我瞻先达，三十方起。
夫岂不怀，高山仰止。愿言毓德，啜菽饮水。
有鸟反哺，其声嗷嗷。言念旧德，忧心忉忉。
今我不养，岁月其滔。黾勉从役，岂敢告劳。
从役伊何，薄求卑位。告劳伊何，来参卿事。
名存实爽，负信愆义。静言遐思，中心是愧。

卷55_2「上巳浮江宴韵得址字」王勃
披观玉京路，驻赏金台址。逸兴怀九仙，良辰倾四美。
松吟白云际，桂馥青溪里。别有江海心，日暮情何已。

卷55_3「春日宴乐游园赋韵得接字」王勃
帝里寒光尽，神皋春望浃。梅郊落晚英，柳甸惊初叶。
流水抽奇弄，崩云洒芳牒。清尊湛不空，暂喜平生接。

卷55_4「山亭夜宴」王勃
桂宇幽襟积，山亭凉夜永。森沉野径寒，肃穆岩扉静。
竹晦南汀色，荷翻北潭影。清兴殊未阑，林端照初景。

卷55_5「咏风」王勃
肃肃凉景生，加我林壑清。驱烟寻涧户，卷雾出山楹。
去来固无迹，动息如有情。日落山水静，为君起松声。

卷55_6「怀仙」王勃
鹤岑有奇径，麟洲富仙家。紫泉漱珠液，玄岩列丹葩。
常希披尘网，眇然登云车。鸾情极霄汉，凤想疲烟霞。
道存蓬瀛近，意惬朝市赊。无为坐惆怅，虚此江上华。

卷55_7「忽梦游仙」王勃
仆本江上客，牵迹在方内。寤寐霄汉间，居然有灵对。
翕尔登霞首，依然蹑云背。电策驱龙光，烟途俨鸾态。
乘月披金帔，连星解琼珮。浮识俄易归，真游邈难再。
寥廓沉遐想，周遑奉遗诲。流俗非我乡，何当释尘昧。

卷55_8「杂曲」王勃
智琼神女，来访文君。蛾眉始约，罗袖初薰。
歌齐曲韵，舞乱行纷。若向阳台荐枕，何啻得胜朝云。

卷55_9「秋夜长」王勃
秋夜长，殊未央，月明白露澄清光，层城绮阁遥相望。
遥相望，川无梁，北风受节南雁翔，崇兰委质时菊芳。
鸣环曳履出长廊，为君秋夜捣衣裳。
纤罗对凤凰，丹绮双鸳鸯，调砧乱杵思自伤。
思自伤，征夫万里戍他乡。鹤关音信断，龙门道路长。
君在天一方，寒衣徒自香。

卷55_10「采莲曲（乐府作采莲归）」王勃
采莲归，绿水芙蓉衣。秋风起浪凫雁飞。
桂棹兰桡下长浦，罗裙玉腕轻摇橹。叶屿花潭极望平，
江讴越吹相思苦。相思苦，佳期不可驻。
塞外征夫犹未还，江南采莲今已暮。今已暮，采莲花。
渠今那必尽娼家。官道城南把桑叶，何如江上采莲花。
莲花复莲花，花叶何稠叠。叶翠本羞眉，花红强如颊。
佳人不在兹，怅望别离时。牵花怜共蒂，折藕爱连丝。
故情无处所，新物从华滋。不惜西津交佩解，
还羞北海雁书迟。采莲歌有节，采莲夜未歇。
正逢浩荡江上风，又值裴回江上月。裴回莲浦夜相逢，
吴姬越女何丰茸。共问寒江千里外，征客关山路几重。

卷55_11「临高台」王勃
临高台，高台迢递绝浮埃。瑶轩绮构何崔嵬，
鸾歌凤吹清且哀。俯瞰长安道，萋萋御沟草。
斜对甘泉路，苍苍茂陵树。高台四望同，
帝乡佳气郁葱葱。紫阁丹楼纷照耀，璧房锦殿相玲珑。
东弥长乐观，西指未央宫。赤城映朝日，绿树摇春风。
旗亭百隧开新市，甲第千甍分戚里。朱轮翠盖不胜春，
叠榭层楹相对起。复有青楼大道中，绣户文窗雕绮栊。
锦衾夜不襞，罗帷昼未空。歌屏朝掩翠，妆镜晚窥红。
为君安宝髻，蛾眉罢花丛。尘间狭路黯将暮，
云间月色明如素。鸳鸯池上两两飞，凤凰楼下双双度。
物色正如此，佳期那不顾。银鞍绣毂盛繁华，
可怜今夜宿娼家。娼家少妇不须颦，东园桃李片时春。
君看旧日高台处，柏梁铜雀生黄尘。

卷55_12「滕王阁」王勃
滕王高阁临江渚，珮玉鸣鸾罢歌舞。画栋朝飞南浦云，
珠帘暮卷西山雨。闲云潭影日悠悠，物换星移几度秋。
阁中帝子今何在，槛外长江空自流。

卷55_13「江南弄」王勃
江南弄，巫山连楚梦，行雨行云几相送。
瑶轩金谷上春时，玉童仙女无见期。紫露香烟渺难托，
清风明月遥相思。遥相思，草徒绿，为听双飞凤凰曲。

卷56_1「圣泉宴」王勃
披襟乘石磴，列籍俯春泉。兰气熏山酌，松声韵野弦。
影飘垂叶外，香度落花前。兴洽林塘晚，重岩起夕烟。

卷56_2「寻道观」王勃
芝廛光分野，蓬阙盛规模。碧坛清桂阈，丹洞肃松枢。
玉笈三山记，金箱五岳图。苍虬不可得，空望白云衢。

卷56_3「散关晨度」王勃
关山凌旦开，石路无尘埃。白马高谭去，青牛真气来。
重门临巨壑，连栋起崇隈。即今扬策度，非是弃繻回。

卷56_4「别薛华」王勃
送送多穷路，遑遑独问津。悲凉千里道，凄断百年身。
心事同漂泊，生涯共苦辛。无论去与住，俱是梦中人。

卷56_5「重别薛华」王勃
明月沉珠浦，风飘濯锦川。楼台临绝岸，洲渚亘长天。
旅泊成千里，栖遑共百年。穷途唯有泪，还望独潸然。

卷56_6「游梵宇三觉寺」王勃
杏阁披青磴，雕台控紫岑。叶齐山路狭，花积野坛深。
萝幌栖禅影，松门听梵音。遽忻陪妙躅，延赏涤烦襟。

卷56_7「麻平晚行」王勃
百年怀土望，千里倦游情。高低寻戍道，远近听泉声。
涧叶才分色，山花不辨名。羁心何处尽，风急暮猿清。

卷56_8「送卢主簿」王勃
穷途非所恨，虚室自相依。城阙居年满，琴尊俗事稀。
开襟方未已，分袂忽多违。东岩富松竹，岁暮幸同归。

卷56_9「饯韦兵曹」王勃
征骖临野次，别袂惨江垂。川霁浮烟敛，山明落照移。
鹰风凋晚叶，蝉露泣秋枝。亭皋分远望，延想间云涯。

卷56_10「白下驿饯唐少府」王勃
下驿穷交日，昌亭旅食年。相知何用早，怀抱即依然。
浦楼低晚照，乡路隔风烟。去去如何道，长安在日边。

卷56_11「杜少府之任蜀州」王勃
城阙辅三秦，风烟望五津。与君离别意，同是宦游人。
海内存知己，天涯若比邻。无为在岐路，儿女共沾巾。

卷56_12「仲春郊外」王勃
东园垂柳径，西堰落花津。物色连三月，风光绝四邻。
鸟飞村觉曙，鱼戏水知春。初晴山院里，何处染嚣尘。

卷56_13「郊兴」王勃
空园歌独酌，春日赋闲居。泽兰侵小径，河柳覆长渠。
雨去花光湿，风归叶影疏。山人不惜醉，唯畏绿尊虚。

卷56_14「郊园即事」王勃
烟霞春旦赏，松竹故年心。断山疑画障，县溜泻鸣琴。
草遍南亭合，花开北院深。闲居饶酒赋，随兴欲抽簪。

卷56_15「观佛迹寺」王勃
莲座神容俨，松崖圣趾馀。年长金迹浅，地久石文疏。
颓华临曲磴，倾影赴前除。共嗟陵谷远，俄视化城虚。

卷56_16「山居晚眺赠王道士」王勃
金坛疏俗宇，玉洞侣仙群。花枝栖晚露，峰叶度晴云。
斜照移山影，回沙拥籀文。琴尊方待兴，竹树已迎曛。

卷56_17「八仙径」王勃
柰园欣八正，松岩访九仙。援萝窥雾术，攀林俯云烟。
代北鸾骖至，辽西鹤骑旋。终希脱尘网，连翼下芝田。

卷56_18「春日还郊」王勃
闲情兼嘿语，携杖赴岩泉。草绿萦新带，榆青缀古钱。
鱼床侵岸水，鸟路入山烟。还题平子赋，花树满春田。

卷56_19「对酒春园作」王勃
投簪下山阁，携酒对河梁。狭水牵长镜，高花送断香。
繁莺歌似曲，疏蝶舞成行。自然催一醉，非但阅年光。

卷56_20「观内怀仙」王勃
玉架残书隐，金坛旧迹迷。牵花寻紫涧，步叶下清谿。
琼浆犹类乳，石髓尚如泥。自能成羽翼，何必仰云梯。

卷56_21「秋日别王长史」王勃
别路馀千里，深恩重百年。正悲西候日，更动北梁篇。
野色笼寒雾，山光敛暮烟。终知难再奉，怀德自潸然。

卷56_22「上巳浮江宴韵得遥字」王勃
上巳年光促，中川兴绪遥。绿齐山叶满，红泄片花销。
泉声喧后涧，虹影照前桥。遽悲春望远，江路积波潮。

卷56_23「长柳」王勃
晨征犯烟磴，夕憩在云关。晚风清近壑，新月照澄湾。
郊童樵唱返，津叟钓歌还。客行无与晤，赖此释愁颜。

卷56_24「铜雀妓二首」王勃
金凤邻铜雀，漳河望邺城。君王无处所，台榭若平生。
舞席纷何就，歌梁俨未倾。西陵松槚冷，谁见绮罗情。
妾本深宫妓，层城闭九重。君王欢爱尽，歌舞为谁容。
锦衾不复襞，罗衣谁再缝。高台西北望，流涕向青松。

卷56_25「羁游饯别」王勃
客心悬陇路，游子倦江干。槿丰朝砌静，筱密夜窗寒。
琴声销别恨，风景驻离欢。宁觉山川远，悠悠旅思难。

卷56_26「易阳早发」王勃
饬装侵晓月，奔策候残星。危阁寻丹障，回梁属翠屏。
云间迷树影，雾里失峰形。复此凉飙至，空山飞夜萤。

卷56_27「焦岸早行和陆四」王勃
侵星违旅馆，乘月戒征俦。复嶂迷晴色，虚岩辨暗流。
猿吟山漏晓，萤散野风秋。故人渺何际，乡关云雾浮。

卷56_28「深湾夜宿」王勃
津涂临巨壑，村宇架危岑。堰绝滩声隐，风交树影深。
江童暮理楫，山女夜调砧。此时故乡远，宁知游子心。

卷56_29「伤裴录事丧子」王勃
兰阶霜候早，松露穸台深。魄散珠胎没，芳销玉树沉。
露文晞宿草，烟照惨平林。芝焚空叹息，流恨满籝金。

卷56_30「泥谿」王勃
弭棹凌奔壑，低鞭蹑峻岐。江涛出岸险，峰磴入云危。
溜急船文乱，岩斜骑影移。水烟笼翠渚，山照落丹崖。
风生蘋浦叶，露泣竹潭枝。泛水虽云美，劳歌谁复知。

卷56_31「三月曲水宴得烟字」王勃
彭泽官初去，河阳赋始传。田园归旧国，诗酒间长筵。
列室窥丹洞，分楼瞰紫烟。萦回亘津渡，出没控郊鄽。
凤琴调上客，龙辔俨群仙。松石偏宜古，藤萝不记年。
重檐交密树，复磴拥危泉。抗石晞南岭，乘沙眇北川。
傅岩来筑处，磻谿入钓前。日斜真趣远，幽思梦凉蝉。

卷56_32「秋日仙游观赠道士（一作骆宾王诗）」王勃
石图分帝宇，银牒洞灵宫。回丹萦岫室，复翠上岩栊。
雾浓金灶静，云暗玉坛空。野花常捧露，山叶自吟风。
林泉明月在，诗酒故人同。待余逢石髓，从尔命飞鸿。

卷56_33「晚留凤州」王勃
宝鸡辞旧役，仙凤历遗墟。去此近城阙，青山明月初。

卷56_34「羁春」王勃
客心千里倦，春事一朝归。还伤北园里，重见落花飞。

卷56_35「林塘怀友」王勃
芳屏画春草，仙杼织朝霞。何如山水路，对面即飞花。

卷56_36「山扉夜坐」王勃
抱琴开野室，携酒对情人。林塘花月下，别似一家春。

卷56_37「春庄」王勃
山中兰叶径，城外李桃园。岂知人事静，不觉鸟声喧。

卷56_38「春游」王勃
客念纷无极，春泪倍成行。今朝花树下，不觉恋年光。

卷56_39「春园」王勃
山泉两处晚，花柳一园春。还持千日醉，共作百年人。

卷56_40「林泉独饮」王勃
丘壑经涂赏，花柳遇时春。相逢今不醉，物色自轻人。

卷56_41「登城春望」王勃
物外山川近，晴初景霭新。芳郊花柳遍，何处不宜春。

卷56_42「他乡叙兴」王勃
缀叶归烟晚，乘花落照春。边城琴酒处，俱是越乡人。

卷56_43「夜兴」王勃
野烟含夕渚，山月照秋林。还将中散兴，来偶步兵琴。

卷56_44「临江二首」王勃
泛泛东流水，飞飞北上尘。归骖将别棹，俱是倦游人。
去骖嘶别路，归棹隐寒洲。江皋木叶下，应想故城秋。

卷56_45「江亭夜月送别二首」王勃
江送巴南水，山横塞北云。津亭秋月夜，谁见泣离群。
乱烟笼碧砌，飞月向南端。寂寂离亭掩，江山此夜寒。

卷56_46「别人四首」王勃
久客逢馀闰，他乡别故人。自然堪下泪，谁忍望征尘。
江上风烟积，山幽云雾多。送君南浦外，还望将如何。
桂轺虽不驻，兰筵幸未开。林塘风月赏，还待故人来。
霜华净天末，雾色笼江际。客子常畏人，何为久留滞。

卷56_47「赠李十四四首」王勃
野客思茅宇，山人爱竹林。琴尊唯待处，风月自相寻。
小径偏宜草，空庭不厌花。平生诗与酒，自得会仙家。
乱竹开三径，飞花满四邻。从来扬子宅，别有尚玄人。
风筵调桂轸，月径引藤杯。直当花院里，书斋望晓开。

卷56_48「早春野望」王勃
江旷春潮白，山长晓岫青。他乡临睨极，花柳映边亭。

卷56_49「山中」王勃
长江悲已滞，万里念将归。况属高风晚，山山黄叶飞。

卷56_50「冬郊行望」王勃
桂密岩花白，梨疏林叶红。江皋寒望尽，归念断征篷。

卷56_51「寒夜思友三首」王勃
久别侵怀抱，他乡变容色。月下调鸣琴，相思此何极。
云间征思断，月下归愁切。鸿雁西南飞，如何故人别。
朝朝翠山下，夜夜苍江曲。复此遥相思，清尊湛芳绿。

卷56_52「始平晚息」王勃
观阙长安近，江山蜀路赊。客行朝复夕，无处是乡家。

卷56_53「扶风昼届离京浸远」王勃
帝里金茎去，扶风石柱来。山川殊未已，行路方悠哉。

卷56_54「普安建阴题壁」王勃
江汉深无极，梁岷不可攀。山川云雾里，游子几时还。

卷56_55「九日」王勃
九日重阳节，开门有菊花。不知来送酒，若个是陶家。

卷56_56「秋江送别二首」王勃
早是他乡值早秋，江亭明月带江流。
已觉逝川伤别念，复看津树隐离舟。
归舟归骑俨成行，江南江北互相望。
谁谓波澜才一水，已觉山川是两乡。

卷56_57「蜀中九日」王勃
九月九日望乡台，他席他乡送客杯。
人情已厌南中苦，鸿雁那从北地来。

卷56_58「寒夜怀友杂体二首」王勃
北山烟雾始茫茫，南津霜月正苍苍。
秋深客思纷无已，复值征鸿中夜起。
复閤重楼向浦开，秋风明月度江来。
故人故情怀故宴，相望相思不相见。

卷56_59「落花落（以下诗集不载）」王勃
落花落，落花纷漠漠。绿叶青跗映丹萼，
与君裴回上金閤。影拂妆阶玳瑁筵，香飘舞馆茱萸幕。
落花飞，撩乱入中帷。落花春正满，春人归不归。
落花度，氛氲绕高树。落花春已繁，春人春不顾。
绮閤青台静且闲，罗袂红巾复往还。盛年不再得，
高枝难重攀。试复旦游落花里，暮宿落花间。
与君落花院，台上起双鬟。

卷56_60「九日怀封元寂」王勃
九日郊原望，平野遍霜威。兰气添新酌，花香染别衣。
九秋良会少，千里故人稀。今日龙山外，当忆雁书归。

卷56_61「出境游山二首」王勃
源水终无路，山阿若有人。驱羊先动石，走兔欲投巾。
洞晚秋泉冷，岩朝古树新。峰斜连鸟翅，磴叠上鱼鳞。
化鹤千龄早，元龟六代春。浮云今可驾，沧海自成尘。
振翮凌霜吹，正月伫天浔。回镳凌翠壑，飞轸控青岑。
岩深灵灶没，涧毁石渠沉。宫阙云间近，江山物外临。
玉坛栖暮夜，珠洞结秋阴。萧萧离俗影，扰扰望乡心。
谁意山游好，屡伤人事侵。

卷56_62「河阳桥代窦郎中佳人答杨中舍」王勃
披风听鸟长河路，临津织女遥相妒。
判知秋夕带啼还，那及春朝携手度。

卷56_63「晦日宴高氏林亭同用华字」王勔
上序披林馆，中京视物华。竹窗低露叶，梅径起风花。
景落春台雾，池侵旧渚沙。绮筵歌吹晚，暮雨泛香车。



　　卷二百六十四

卷264_1 「琴歌」顾况
　　琴调秋些，胡风绕雪，峡泉声咽，佳人愁些。

卷264_2 「上古之什补亡训传十三章。上古一章」顾况
　　（上古，愍农也。）
　　遐哉上古，生弃与柱。句龙是生，乃有甫田。惟彼甫田，
　　有万斯年。开利之源。无乃塞源。一廛亦官，百廛亦官，
　　啬夫孔艰。浸兮暵兮，申有螽兮。惟馨祀是患，
　　岂止馁与寒。啬夫咨咨，el盛苗衰。耕之耰之，
　　袯襫锄犁，手胼足胝。水之蛭螾，吮喋我肌。
　　我姑自思，胡不奋飞。东人利百，西人利百。有匪我心，
　　胡为不易。河水活活，万人逐末。俾尔之愉悦兮。

卷264_3 「上古之什补亡训传十三章。左车二章」顾况
　　（左车，凭险也。震为雷，兄长之。左，东方之师也。
　　凭险不已，君子忧心，而作是诗。）
　　左车有庆，万人犹病。曷可去之，于党孔盛。
　　敏尔之生，胡为波迸。
　　左车有赫，万人毒螫。曷可去之，于党孔硕。
　　敏尔之生，胡为草戚。

卷264_4 「上古之什补亡训传十三章。筑城二章」顾况
　　（筑城，刺临戎也。寺人临戎，以墓砖为城壁。）
　　筑城登登，于以作固。咨尔寺兮，发郊外冢墓。
　　死而无知，犹或不可；若其有知，惟上帝是愬。
　　筑城奕奕，于以固敌。咨尔寺兮，发郊外冢甓。
　　死而无知，犹或不可。若其有知，惟上帝是谪。

卷264_5 「上古之什补亡训传十三章。持斧一章」顾况
　　（持斧，启戎士也。戎士伐松柏为蒸薪。
　　孝子徘徊而作是诗。）
　　持斧持斧，无剪我松柏兮。

卷264_6 「上古之什补亡训传十三章。十月之郊一章」顾况
　　（十月之郊，造公室也。君子居公室，当思布德行化焉。）
　　十月之郊，群木肇生。阳潜地中，舒达句萌。曀其蔚兮，
　　不可以游息。乃熂蒺藜，乃夷荆棘，乃繇彼曲直，
　　匠氏度思。登斧以时，泽梁蓁蓁。无或夭枝，有巨根蒂。
　　生混茫际，呼吸群籁。万人挥斤，坎坎有厉。陆迁水济，
　　百力殚弊。审方面势，姑博其制，作为公室。公室既成，
　　御燥湿风日。栋之斯厚，榱之斯密。如翼于飞，
　　如鳞栉比。缭以周墉。墄以崇阶。俯而望之，
　　矗与云齐。eF砆碔砆，藻井旋题。丹素之燝兮，
　　椒桂之馥兮。高阁高阁，珠缀结络。金铺烂若，
　　不集于鸟雀。绘事告毕，宾筵秩秩，乃命旨酒琴瑟。
　　琴瑟在堂，莫不静谧。周环掩辟，仰不漏日。冬日严凝。
　　言纳其阳，和风载升。夏日郁蒸，言用于阴，凉风飒兴。
　　有匪君子，自贤不已，乃梦乘舟，乃梦乘车。梦人占之，
　　更爽其居。炎炎则移，皎皎则亏。木实之繁兮，
　　明年息枝。爰处若思，胡宁不尔思。

卷264_7 「上古之什补亡训传十三章。燕于巢一章」顾况
　　（燕于巢，审日辰也，燕不以甲乙衔泥。）
　　燕燕于巢，缀葺维戊。甲兮乙兮，不宜有谬。飞龙在天，
　　云掩于斗。曷日于雨，乃曰庚午。彼日之差，亦孔斯丑。
　　昔在羲和，湎淫不修。我筮我龟，莫我告繇。胤乃征之，
　　彝伦九畴。君子授律，是祃是禷.三五不备，
　　罔克攸遂。惠此蒸人，毋废尔事。尔莫我从，维来者是冀。

卷264_8 「上古之什补亡训传十三章。苏方一章」顾况
　　（苏方，讽商胡舶舟运苏方，岁发扶南林邑，至齐国立尽）
　　苏方之赤，在胡之舶，其利乃博。我土旷兮，我居阗兮，
　　我衣不白兮。朱紫烂兮，传瑞晔兮。相唐虞之维百兮。

卷264_9 「上古之什补亡训传十三章。陵霜之华一章」顾况
　　（陵霜之华，伤不实也。）
　　陵霜之华，我心忧嗟。阴之胜矣，而阳不加。坱轧陶钧，
　　乃帝乃神，乃舒乃屯。烈烈严秋，熙熙阳春，职生有伦。
　　今华发非其辰，辰属东方之仁，遐想三五。黄帝登云，
　　尧年百馀。二仪分位，六气不渝。二景如璧，五星如珠。
　　陵霜之华兮，何不妄敷。

卷264_10 「上古之什补亡训传十三章。囝一章」顾况
　　（囝，哀闽也。）
　　囝生闽方，闽吏得之，乃绝其阳。为臧为获，致金满屋。
　　为髡为钳，如视草木。天道无知，我罹其毒。神道无知。
　　彼受其福。郎罢别囝，吾悔生汝。及汝既生，人劝不举。
　　不从人言，果获是苦，囝别郎罢，心摧血下。隔地绝天，
　　乃至黄泉，不得在郎罢前。

卷264_11 「上古之什补亡训传十三章。我行自东一章」顾况
　　（我行自东，不遑居也。）
　　我行自东，山海其空，旅棘有丛；我行自西，垒与云齐，
　　雨雪凄凄；我行自南，烈火满林，日中无禽，雾雨淫淫；
　　我行自北，烛龙寡色，何枉不直。我忧京京，何道不行兮？

卷264_12 「上古之什补亡训传十三章。采蜡一章」顾况
　　（采蜡，怨奢也。荒岩之间，有以纩蒙其身。 腰藤造险，
　　及有群蜂肆毒，哀呼不应，则上舍藤而下沈壑。）
　　采采者蜡，于泉谷兮。煌煌中堂，烈华烛兮。
　　新歌善舞，弦柱促兮；荒岩之人，自取其毒兮。

卷264_13 「弃妇词」顾况
　　古人虽弃妇，弃妇有归处。今日妾辞君，辞君欲何去。
　　本家零落尽，恸哭来时路。忆昔未嫁君，闻君甚周旋。
　　及与同结发，值君适幽燕。孤魂托飞鸟，两眼如流泉。
　　流泉咽不燥，万里关山道。及至见君归，君归妾已老。
　　物情弃衰歇，新宠方妍好。拭泪出故房，伤心剧秋草。
　　妾以憔悴捐，羞将旧物还。馀生欲有寄，谁肯相留连。
　　空床对虚牖，不觉尘埃厚。寒水芙蓉花，秋风堕杨柳。
　　记得初嫁君，小姑始扶床。今日君弃妾，小姑如妾长。
　　回头语小姑，莫嫁如兄夫。

卷264_14 「游子吟」顾况
　　故枥思疲马，故窠思迷禽。浮云蔽我乡，踯躅游子吟。
　　游子悲久滞，浮云郁东岑。客堂无丝桐，落叶如秋霖。
　　艰哉远游子，所以悲滞淫。一为浮云词，愤塞谁能禁。
　　驰归百年内，唯愿展所钦。胡为不归欤，坐使年病侵。
　　未老霜绕鬓，非狂火烧心。太行何难哉，北斗不可斟。
　　夜静星河出，耿耿辰与参。佳人夐青天，尺素重于金。
　　泬寥群动异，眇默诸境森。苔衣上闲阶，蟋蟀催寒砧。
　　立身计几误，道险无容针。三年不还家，万里遗锦衾。
　　梦魂无重阻，离忧罔古今。胡为不归欤，辜负匣中琴。
　　腰下是何物，牵缠旷登寻。朝与名山期，夕宿楚水阴。
　　楚水殊演漾，名山窅岖嶔。客从洞庭来，婉娈潇湘深。
　　橘柚在南国，鸿雁遗秋音。下有碧草洲，上有青橘林。
　　引烛窥洞穴，凌波睥天琛。蒲荷影参差，凫鹤雏淋涔。
　　浩歌惜芳杜，散发轻华簪。胡为不归欤，泪下沾衣襟。
　　鸢飞戾霄汉，蝼蚁制鳣鱏.赫赫大圣朝，日月光照临。
　　圣主虽启迪，奇人分湮沈。层城登云韶，王府锵球琳。
　　鹿鸣志丰草，况复虞人箴。

卷264_15 「拟古三首（第一首一作长安古意）」顾况
　　龙剑昔藏影，送雄留其雌。人生阻欢会，神物亦别离。
　　碧树感秋落，佳人无还期。夜琴为君咽，浮云为君滋。
　　爱而伤不见，星汉徒参差。
　　幽居盼天造，胡息运行机。春葩妍既荣，秋叶瘁以飞。
　　滔滔川之逝，日没月光辉。所贵法乾健，于道悟入微。
　　任彼声势徒，得志方夸毗。
　　浮生果何慕，老去羡介推。陶令何足录，彭泽归已迟。
　　空负漉酒巾，乞食形诸诗。吾惟抱贞素，悠悠白云期。

卷264_16 「伤子」顾况
　　老夫哭爱子，日暮千行血。声逐断猿悲，迹随飞鸟灭。
　　老夫已七十，不作多时别。

卷264_17 「春游曲二首」顾况
　　游童苏合带，倡女蒲葵扇。初日映城时，相思忽相见。
　　褰裳踏露草，理鬓回花面。薄暮不同归，留情此芳甸。
　　柘弹连钱马，银钩妥堕鬟。采桑春陌上，踏草夕阳间。
　　意合词先露，心诚貌却闲。明朝若相忆，云雨出巫山。

卷264_18 「从军行二首」顾况
　　弭节结徒侣，速征赴龙城。单于近突围，烽燧屡夜惊。
　　长弓挽满月，剑华霜雪明。远道百草殒，峭觉寒风生。
　　风寒欲砭肌，争奈裘袄轻。回首家不见，候雁空中鸣。
　　笳奏遝以哀，肃肃趣严程。寄语塞外胡，拥骑休横行。
　　少年胆气粗，好勇万人敌。仗剑出门去，三边正艰厄。
　　怒目时一呼，万骑皆辟易。杀人蓬麻轻，走马汗血滴。
　　丑虏何足清，天山坐宁谧。不有封侯相，徒负幽并客。

卷264_19 「塞上曲」顾况
　　黠虏初南下，尘飞塞北境。汉将怀不平，雠扰当远屏。
　　金革卧不暖，起舞霜月冷。点军三十千，部伍严以整。
　　酣战祈成功，于焉罢边衅。

卷264_20 「弋阳溪中望仙人城」顾况
　　何草乏灵姿，无山不孤绝。我行虽云蹇，偶胜聊换节。
　　上界浮中流，光响洞明灭。晚禽曝霜羽，寒鱼依石发。
　　自有无还心，隔波望松雪。

卷264_21 「严公钓台作」顾况
　　灵芝产遐方，威凤家重霄。严生何耿洁，托志肩夷巢。
　　汉后虽则贵，子陵不知高。糠秕当世道，长揖夔龙朝。
　　扫门彼何人，升降不同朝。舍舟遂长往，山谷多清飙。

卷264_22 「萧寺偃松」顾况
　　凄凄百卉病，亭亭双松迥。直上古寺深，横拂秋殿冷。
　　轻响入龟目，片阴栖鹤顶。山中多好树，可怜无比并。

卷264_23 「独游青龙寺」顾况
　　春风入香刹，暇日独游衍。旷然莲花台，作礼月光面。
　　乘兹第八识，出彼超二见。摆落区中缘，无边广弘愿。
　　长廊朝雨毕，古木时禽啭。积翠暧遥原，杂英纷似霰。
　　凤城腾日窟，龙首横天堰。蚁步避危阶，蝇飞响深殿。
　　大通智胜佛，几劫道场现。

卷264_24 「初秋莲塘归」顾况
　　秋光净无迹，莲消锦云红。只有溪上山，还识扬舲翁。
　　如何白蘋花，幽渚笑凉风。

卷264_25 「从江西至彭蠡入浙西淮南界道中寄齐相公」顾况
　　大贤旧丞相，作镇江山雄。自镇江山来，何人得如公。
　　处士待徐孺，仙人期葛洪。一身控上游，八郡趋下风。
　　比屋除畏溺，林塘曳烟虹。生人罢虔刘，井税均且充。
　　大府肃无事，欢然接悲翁。心清百丈泉，目送孤飞鸿。
　　数年鄱阳掾，抱责栖微躬。首阳及汨罗，无乃褊其衷。
　　杨朱并阮籍，未免哀途穷。四贤虽得仁，此怨何匆匆。
　　老氏齐宠辱，於陵一穷通。本师留度门，平等冤亲同。
　　能依二谛法，了达三轮空。真境靡方所，出离内外中。
　　无边尽未来，定惠双修功。蹇步惭寸进，饰装随转蓬。
　　朝行楚水阴，夕宿吴洲东。吴洲复白云，楚水飘丹枫。
　　晚霞烧回潮，千里光曈曈。蓂开海上影，桂吐淮南丛。
　　何当翼明庭，草木生春融。

卷264_26 「寄上兵部韩侍郎奉呈李户部、卢刑部、杜三侍郎」顾况
　　道路五千里，门阑三十年。当时携手人，今日无半全。
　　咏题官舍内，赋韵僧房前。公登略彴桥，况榜龙fp船。
　　远寺吐朱阁，春潮浮绿烟。鹓鸿翔邓林，沙鸨飞吴田。
　　诸子纷出祖，中宵久留连。坐客三千人，皆称主人贤。
　　国士分如此，家臣亦依然。身在薜萝中，头刺文案边。
　　故吏已重叠，门生从联翩。得罪为何名，无阶问皇天。
　　出门多岐路，命驾无由缘。伏承诸侍郎，顾念犹迍邅。
　　圣代逢三宥，营魂空九迁。

卷264_27 「长安窦明府后亭」顾况
　　君为长安令，我美长安政。五日一朝天，南山对明镜。
　　鸟飞青苔院，水木相辉映。客至南云乡，丝桐展歌咏。
　　吏人何萧萧，终岁无喧竞。欲识明府贤，邑中多百姓。

卷264_28 「谢王郎中见赠琴鹤」顾况
　　此琴等焦尾，此鹤方胎生。赴节何徘徊，理感物自并。
　　独立江海上，一弹天地清。朱弦动瑶华，白羽飘玉京。
　　因想羡门辈，眇然四体轻。子乔翔邓林，王母游层城。
　　忽如启灵署，鸾凤相和鸣。何由玉女床，去食琅玕英。

卷264_29 「和翰林吴舍人兄弟西斋」顾况
　　君家诚易知，易知复难同。新裁尺一诏，早入明光宫。
　　西斋何其高，上与星汉通。永怀洞庭石，春色相玲珑。
　　久怀巴峡泉，夜落君丝桐。信是怡神所，迢迢蔑华嵩。
　　鸟飞晴云灭，叠嶂盘虚空。君家诚易知，易知意难穷。

卷264_30 「望初月简于吏部」顾况
　　泬寥中秋夜，坐见如钩月。始从西南升，又欲西南没。
　　全移河上影，暂透林间缺。纵待三五时，终为千里别。

卷264_31 「上湖至破山赠文周萧元植」顾况
　　一别二十年，依依过故辙。湖上非往态，梦想频虚结。
　　二子伴我行，我行感徂节。后人应不识，前事寒泉咽。
　　一别二十年，人堪几回别。

卷264_32 「酬信州刘侍郎兄」顾况
　　刘兄本知命，屈伸不介怀。南州管灵山，可惜旷土栖。
　　樵隐同一径，竹树薄西斋。鸟陵嶂合杳，月配波徘徊。
　　薄宦修礼数，长景谢谭谐。愿为南州民，输税事鉏犁。
　　胡为走不止，风雨惊邅回。

卷264_33 「奉酬刘侍郎」顾况
　　几回新秋影，璧满蟾又缺。镜破似倾台，轮斜同覆辙。
　　虽分上林桂，还照沧洲雪。暂伴憔悴人，归华耿不灭。

卷264_34 「酬本部韦左司」顾况
　　好鸟依佳树，飞雨洒高城。况与二三子，列坐分两楹。
　　文雅一何盛，林塘含馀清。府君未归朝，游子不待晴。
　　白云帝城远，沧江枫叶鸣。却略欲一言，零泪和酒倾。
　　寸心久摧折，别离重骨惊。安得凌风翰，肃肃宾天京。

卷264_35 「酬房杭州」顾况
　　郡楼何其旷，亭亭广而深。故人牧馀杭，留我披胸衿。
　　满箧阅新作，璧玉诞清音。流水入洞天，窅豁欲凌临。
　　辟险延北阜，薙道陟南岑。朝从山寺还，醒醉动笑吟。
　　荷花十馀里，月色攒湖林。父老惜使君，却欲速华簪。

卷264_36 「酬漳州张九使君」顾况
　　故人穷越徼，狂生起悲愁。山海万里别，草木十年秋。
　　鞭马广陵桥，出祖张漳州。促膝堕簪珥，辟幌戛琳球。
　　短题自兹简，华篇讵能酬。无阶承明庭，高步相追游。
　　南方荣桂枝，凌冬舍温裘。猿吟郡斋中，龙静檀栾流。
　　薜鹿莫徭洞，网鱼卢亭洲。心安处处安，处处思遐陬。

卷264_37 「在滁苦雨归桃花崦伤亲友略尽」顾况
　　废弃忝残生，后来亦先夭。诗人感风雨，长夜何时晓。
　　去国宦情无，近乡归梦少。庇身绝中授，甘静忘外扰。
　　丽景变重阴，洞山空木表。灵潮若可通，寄谢西飞鸟。

卷264_38 「苦雨（一本题下有思归桃花崦五字）」顾况
　　朝与佳人期，碧树生红萼。暮与佳人期，飞雨洒清阁。
　　佳人窅何许，中夜心寂寞。试忆花正开，复惊叶初落。
　　行骑飞泉鹿，卧听双海鹤。嘉愿有所从，安得处其薄。

卷264_39 「赠别崔十三长官」顾况
　　真玉烧不热，宝剑拗不折。欲别崔侠心，崔侠心如铁。
　　复如金刚锁，无有功不彻。仍于直道中，行事不诋讦。
　　崔侠两兄弟，垂范继芳烈。相识三十年，致书字不灭。
　　我来宣城郡，饮水仰清洁。蔼蔼北阜松，峨峨南山雪。
　　顾生归山去，知作几年别。

卷264_40 「哭从兄苌」顾况
　　洞庭违鄂渚，袅袅秋风时。何人不客游，独与帝子期。
　　黄鹄铩飞翅，青云叹沈姿。身终一骑曹，高盖者为谁。
　　从驾至梁汉，金根复京师。皇恩溢九垠，不记屠沽儿。
　　立身有高节，满卷多好诗。赫赫承明庭，群公默无词。
　　草木正摇落，哭兄鄱水湄。共居云阳里，轗轲多别离。
　　人生倏忽间，旅衬飘若遗。稚子新学拜，枯杨生一枝。
　　人生倏忽间，精爽无不之。旧国数千里，家人由未知。
　　人生倏忽间，安用才士为。

卷264_41 「华山西冈游赠隐玄叟」顾况
　　群峰郁初霁，泼黛若鬟沐。失风鼓唅呀，摇撼千灌木。
　　木叶微堕黄，石泉净停绿。危磴萝薜牵，迥步入幽谷。
　　我心寄青霞，世事惭苍鹿。遂令巢许辈，于焉谢尘俗。
　　想是悠悠云，可契去留躅。

卷264_42 「归阳萧寺有丁行者能修无生忍担水施僧况归命稽首作诗」顾况
　　化佛示持帚，仲尼称执鞭。列生御风归，饲豕如人焉。
　　曹溪第六祖，踏碓逾三年。伊人自何方，长绶趋遥泉。
　　开士行何苦，双瓶胝两肩。萧寺百馀僧，东厨正扬烟。
　　露足沙石裂，外形巾褐穿。若其有此身，岂得安稳眠。
　　独出违顺境，不为寒暑还。大圣于其中，领我心之虔。
　　万法常空灭，无生因忍全。一国一释迦，一灯分百千。
　　永愿遗世知，现身弥勒前。潜容偏虚空，灵响不可传。
　　智慧舍利佛，神通自乾连。阿若憍陈如，迦叶迦旃延。
　　左右二菩萨，文殊并普贤。身披六铢衣，亿劫为大仙。
　　宝塔宝楼阁，重檐交梵天。譬如一明珠，共赞光白圆。
　　天魔波旬等，降伏金刚坚。野叉罗刹鬼，亦赦尘垢缠。
　　乃致金翅鸟，吞龙护洪渊。一十一众中，身意皆快然。
　　八河注大海，中有楞伽船。佛法付国王，平等无颇偏。
　　天子事端拱，大臣行其权。玉堂无蝇飞，五月冰凛筵。
　　尽力答明主，犹自招罪愆。九族无白身，百花动婵娟。
　　神圣恶如此，物华不能妍。禄山一微胡，驱马来自燕。
　　宛彼宫阙丽，如何犬羊膻。苦哉千万人，流血成丹川。
　　此辈之死后，镬汤所熬煎。业风吹其魂，猛火烧其烟。
　　独有丁行者，无忧树枝边。市头盲老人，长者乞一钱。
　　韬照多密用，为君吟此篇。

卷264_43 「大茅岭东新居忆亡子从真」顾况
　　谷鸟犹呼儿，山人夕沾襟。怀哉隔生死，怅矣徒登临。
　　东门忧不入，西河遇亦深。古来失中道，偶向经中寻。
　　大象无停轮，倏忽成古今。其夭非不幸，炼形由太阴。
　　凡欲攀云阶，譬如火铸金。虚室留旧札，洞房掩闲琴。
　　泉源登方诸，上有空青林。仿佛通寤寐，萧寥邈微音。
　　软草被汀洲，鲜云略浮沈。赪景宣叠丽，绀波响飘淋。
　　石窟含云巢，迢迢耿南岑。悲恨自兹断，情尘讵能侵。
　　真静一时变，坐起唯从心。

　　卷二百六十五

卷265_1 「乌啼曲二首」顾况
　　玉房掣锁声翻叶，银箭添泉绕霜堞。毕逋拨剌月衔城，
　　八九雏飞其母惊。此是天上老鸦鸣，人间老鸦无此声。
　　摇风杂佩耿华烛，夜听羽人弹此曲。东方曈曈赤日旭。
　　月出江林西，江林寂寂城鸦啼。昔人何处为此曲，
　　今人何处听不足。城寒月晓驰思深，江上青草为谁绿。

卷265_2 「幽居弄」顾况
　　苔衣生，花露滴，月入西林荡东壁。扣商占角两三声，
　　洞户谿窗一冥寂。独去沧洲无四邻，身婴世网此何身。
　　关情命曲寄惆怅，久别山南山里人。

卷265_3 「公子行」顾况
　　轻薄儿，面如玉，紫陌春风缠马足。双镫悬金缕鹘飞，
　　长衫刺雪生犀束。绿槐夹道阴初成，珊瑚几节敌流星。
　　红肌拂拂酒光狞，当街背拉金吾行。朝游冬冬鼓声发，
　　暮游冬冬鼓声绝。入门不肯自升堂，美人扶踏金阶月。

卷265_4 「古离别」顾况
　　西江上，风动麻姑嫁时浪。西山为水水为尘，
　　不是人间离别人。

卷265_5 「长安道」顾况
　　长安道，人无衣，马无草，何不归来山中老。

卷265_6 「龙宫操」顾况
　　龙宫月明光参差，精卫衔石东飞时。鲛人织绡采藕丝，
　　翻江倒海倾吴蜀。汉女江妃杳相续，龙王宫中水不足。

卷265_7 「梁广画花歌」顾况
　　王母欲过刘彻家，飞琼夜入云輧车。紫书分付与青鸟，
　　却向人间求好花。上元夫人最小女，头面端正能言语。
　　手把梁生画花看，凝嚬掩笑心相许。心相许，
　　为白阿娘从嫁与。

卷265_8 「送别日晚歌」顾况
　　日窅窅兮下山，望佳人兮不还。花落兮屋上，
　　草生兮阶间。日日兮春风，芳菲兮欲歇。
　　老不可兮更少，君何为兮轻别。

卷265_9 「行路难三首」顾况
　　君不见担雪塞井空用力，炊砂作饭岂堪食。
　　一生肝胆向人尽，相识不如不相识。冬青树上挂凌霄，
　　岁晏花凋树不凋。凡物各自有根本，种禾终不生豆苗。
　　行路难，行路难，何处是平道。中心无事当富贵，
　　今日看君颜色好。
　　君不见少年头上如云发，少壮如云老如雪。
　　岂知灌顶有醍醐，能使清凉头不热。吕梁之水挂飞流，
　　鼋鼍蛟蜃不敢游。少年恃险若平地，独倚长剑凌清秋。
　　行路难，行路难。昔少年，今已老。前朝竹帛事皆空，
　　日暮牛羊占城草。
　　君不见古人烧水银，变作北邙山上尘。藕丝挂在虚空中，
　　欲落不落愁杀人。睢水英雄多血刃，建章宫阙成煨烬。
　　淮王身死桂树折，徐福一去音书绝。行路难，行路难，
　　生死皆由天。秦皇汉武遭不脱，汝独何人学神仙。

卷265_10 「悲歌一」顾况
　　边城路，今人犁田昔人墓。岸上沙，昔日江水今人家。
　　今人昔人共长叹，四气相催节回换。明月皎皎入华池，
　　白云离离渡霄汉。

卷265_11 「悲歌二（一作《悲歌》，一作《短歌行》）」顾况
　　我欲升天天隔霄，我欲渡水水无桥。我欲上山山路险，
　　我欲汲井井泉遥。越人翠被今何夕，独立沙边江草碧。
　　紫燕西飞欲寄书，白云何处逢来客。

卷265_12 「悲歌三（以下三首，一本合为一首，题作《远思曲》）」顾况
　　新系青丝百尺绳，心在君家辘轳上。
　　我心皎洁君不知，辘轳一转一惆怅。

卷265_13 「悲歌四」顾况
　　何处春风吹晓幕，江南渌水通朱阁。
　　美人二八面如花，泣向春风畏花落。

卷265_14 「悲歌五」顾况
　　临春风，听春鸟；别时多，见时少。愁人夜永不得眠，
　　瑶井玉绳相对晓。

卷265_15 「悲歌六（一作攀龙引）」顾况
　　轩辕黄帝初得仙，鼎湖一去三千年。周流三十六洞天，
　　洞中日月星辰联。骑龙驾景游八极，轩辕弓剑无人识。
　　东海青童寄消息。

卷265_16 「春草谣」顾况
　　春草不解行，随人上东城。正月二月色绵绵，
　　千里万里伤人情。

卷265_17 「苔藓山歌」顾况
　　野人夜梦江南山，江南山深松桂闲。野人觉后长叹息，
　　帖藓粘苔作山色。闭门无事任盈虚，终日欹眠观四如。
　　一如白云飞出壁，二如飞雨岩前滴，三如腾虎欲咆哮，
　　四如懒龙遭霹雳。嶮峭嵌空潭洞寒，小儿两手扶栏干。

卷265_18 「同裴观察东湖望山歌」顾况
　　浴鲜积翠栖灵异，石洞花宫横半空。夜光潭上明星启，
　　风雨坛边树如洗。水淹徐孺宅恒乾，绳坠洪崖井无底。
　　主人载酒东湖阴，遥望西山三四岑。

卷265_19 「八月五日歌」顾况
　　四月八日明星出，摩耶夫人降前佛。八月五日佳气新，
　　昭成太后生圣人。开元九年燕公说，奉诏听置千秋节。
　　丹青庙里贮姚宋，花萼楼中宴岐薛。清乐灵香几处闻，
　　鸾歌凤吹动祥云。已于武库见灵鸟，仍向晋山逢老君。
　　率土普天无不乐，河清海晏穷寥廓。梨园弟子传法曲，
　　张果先生进仙药。玉座凄凉游帝京，悲翁回首望承明。
　　云韶九奏杳然远，唯有五陵松柏声。

卷265_20 「露青竹杖歌」顾况
　　鲜于仲通正当年，章仇兼琼在蜀川。约束蜀儿采马鞭，
　　蜀儿采鞭不敢眠。横截斜飞飞鸟边，绳桥夜上层崖颠。
　　头插白云跨飞泉，采得马鞭长且坚。浮沤丁子珠联联，
　　灰煮蜡楷光烂然。章仇兼琼持上天，上天雨露何其偏。
　　飞龙闲厩马数千，朝饮吴江夕秣燕。红尘扑辔汗湿鞯，
　　师子麒麟聊比肩。江面昆明洗刷牵，四蹄踏浪头枿天。
　　蛟龙稽颡河伯虔，拓羯胡雏脚手鲜。陈闳韩干丹青妍，
　　欲貌未貌眼欲穿。金鞍玉勒锦连乾，骑入桃花杨柳烟。
　　十二楼中奏管弦，楼中美人夺神仙。争爱大家把此鞭，
　　禄山入关关破年。忽见扬州北邙前，只有人还千一钱。
　　亭亭笔直无皴节，磨捋形相一条铁。市头格是无人别，
　　江海贱臣不拘绁。垂窗挂影西窗缺，稚子觅衣挑仰穴。
　　家童拾薪几拗折，玉润犹沾玉垒雪。碧鲜似染苌弘血，
　　蜀帝城边子规咽。相如桥上文君绝，往年策马降至尊，
　　七盘九折横剑门。穆王八骏超昆仑，安用冉冉孤生根。
　　圣人不贵难得货，金玉珊瑚谁买恩。

卷265_21 「金珰玉珮歌」顾况
　　赠君金珰太霄之玉珮，金锁禹步之流珠，五岳真君之秘箓，
　　九天丈人之宝书。东井沐浴辰巳毕，先进洞房上奔日。
　　借问君欲何处来，黄姑织女机边出。

卷265_22 「瑶草春」顾况
　　瑶草春，杳容与，江南艳歌京西舞。执心轻子都，
　　信节冠秋胡。议以腰支嫁，时论自有夫。蝉鬓蛾眉明井底，
　　燕裙赵袂萦辘轳。李生闻之泪如绠。不忍回头看此井。
　　月中桂树落一枝，池上䴔䴖唳孤影。露桃秾李自成谿，
　　流水终天不向西。翠帐绿窗寒寂寂，锦茵罗荐夜凄凄。
　　瑶草春，丹井远，别后相思意深浅。

卷265_23 「萧郸草书歌」顾况
　　萧子草书人不及，洞庭叶落秋风急。上林花开春露湿，
　　花枝濛濛向水垂，见君数行之洒落，石上之松松下鹤。
　　若把君书比仲将，不知谁在凌云阁。

卷265_24 「范山人画山水歌」顾况
　　山峥嵘，水泓澄。漫漫汗汗一笔耕，一草一木栖神明。
　　忽如空中有物，物中有声。复如远道望乡客，
　　梦绕山川身不行。

卷265_25 「嵇山道芬上人画山水歌」顾况
　　镜中真僧白道芬，不服朱审李将军。渌汗平铺洞庭水，
　　笔头点出苍梧云。且看八月十五夜，月下看山尽如画。

卷265_26 「杜秀才画立走水牛歌」顾况
　　昆仑儿，骑白象，时时锁著师子项。奚奴跨马不搭鞍，
　　立走水牛惊汉官。江村小儿好夸骋，脚踏牛头上牛领。
　　浅草平田攃过时，大虫著钝几落井。杜生知我恋沧洲，
　　画作一障张床头。八十老婆拍手笑，妒他织女嫁牵牛。

卷265_27 「梁司马画马歌」顾况
　　画精神，画筋骨，一团旋风瞥灭没。仰秣如上贺兰山，
　　低头欲饮长城窟。此马昂然独此群，阿爷是龙飞入云。
　　黄沙枯碛无寸草，一日行过千里道。展处把笔欲描时，
　　司马一騧赛倾倒。

卷265_28 「丘小府小鼓歌」顾况
　　地盘山鸡犹可像，坎坎砰砰随手长。
　　夜半高楼沈醉时，万里踏桥乱山响。

卷265_29 「宜城放琴客歌（柳浑封宜城县伯）」顾况
　　佳人玉立生此方，家住邯郸不是倡。头髻pE鬌手爪长，
　　善抚琴瑟有文章。新妍笼裙云母光，朱弦绿水喧洞房。
　　忽闻斗酒初决绝，日暮浮云古离别。巴猿啾啾峡泉咽，
　　泪落罗衣颜色暍。不知谁家更张设，丝履墙偏钗股折。
　　南山阑干千丈雪，七十非人不暖热。人情厌薄古共然，
　　相公心在持事坚。上善若水任方圆，忆昨好之今弃捐。
　　服药不如独自眠，从他更嫁一少年。

卷265_30 「李供奉弹箜篌歌」顾况
　　国府乐手弹箜篌，赤黄绦索金鎝头。早晨有敕鸳鸯殿，
　　夜静遂歌明月楼。起坐可怜能抱撮，大指调弦中指拨。
　　腕头花落舞制裂，手下鸟惊飞拨剌。珊瑚席，
　　一声一声鸣锡锡；罗绮屏，一弦一弦如撼铃。急弹好，
　　迟亦好；宜远听，宜近听。左手低，右手举，
　　易调移音天赐与。大弦似秋雁，联联度陇关；
　　小弦似春燕，喃喃向人语。手头疾，腕头软，
　　来来去去如风卷。声清泠泠鸣索索，垂珠碎玉空中落。
　　美女争窥玳瑁帘，圣人卷上真珠箔。大弦长，小弦短，
　　小弦紧快大弦缓。初调锵锵似鸳鸯水上弄新声，
　　入深似太清仙鹤游秘馆。李供奉，仪容质，
　　身才稍稍六尺一。在外不曾辄教人，内里声声不遣出。
　　指剥葱，腕削玉，饶盐饶酱五味足。弄调人间不识名，
　　弹尽天下崛奇曲。胡曲汉曲声皆好，弹著曲髓曲肝脑。
　　往往从空入户来，瞥瞥随风落春草。草头只觉风吹入，
　　风来草即随风立。草亦不知风到来，风亦不知声缓急。
　　爇玉烛，点银灯；光照手，实可憎。只照箜篌弦上手，
　　不照箜篌声里能。驰凤阙，拜鸾殿，天子一日一回见。
　　王侯将相立马迎，巧声一日一回变。实可重，
　　不惜千金买一弄。银器胡瓶马上驮，瑞锦轻罗满车送。
　　此州好手非一国，一国东西尽南北。除却天上化下来，
　　若向人间实难得。

卷265_31 「刘禅奴弹琵琶歌（感相国韩公梦）」顾况
　　乐府只传横吹好，琵琶写出关山道。羁雁出塞绕黄云，
　　边马仰天嘶白草。明妃愁中汉使回，蔡琰愁处胡笳哀。
　　鬼神知妙欲收响，阴风切切四面来。李陵寄书别苏武，
　　自有生人无此苦。当时若值霍骠姚，灭尽乌孙夺公主。

卷265_32 「李湖州孺人弹筝歌」顾况
　　武帝升天留法曲，凄情掩抑弦柱促。上阳宫人怨青苔，
　　此夜想夫怜碧玉。思妇高楼刺壁窥，愁猿叫月鹦呼儿。
　　寸心十指有长短，妙入神处无人知。独把梁州凡几拍，
　　风沙对面胡秦隔。听中忘却前溪碧，醉后犹疑边草白。

卷265_33 「郑女弹筝歌」顾况
　　郑女八岁能弹筝，春风吹落天上声。一声雍门泪承睫，
　　两声赤鲤露鬐鬣，三声白猿臂拓颊。郑女出参丈人时，
　　落花惹断游空丝。高楼不掩许声出，羞杀百舌黄莺儿。

卷265_34 「谅公洞庭孤橘歌」顾况
　　不种自生一株橘，谁教渠向阶前出，不羡江陵千木奴。
　　下生白蚁子，上生青雀雏。飞花檐卜旃檀香，
　　结实如缀摩尼珠。洞庭橘树笼烟碧，洞庭波月连沙白。
　　待取天公放恩赦，侬家定作湖中客。

卷265_35 「送行歌」顾况
　　送行人，歌一曲，何者为泥何者玉。年华已向秋草里，
　　春梦犹传故山绿。

卷265_36 「险竿歌」顾况
　　宛陵女儿擘飞手，长竿横空上下走。已能轻险若平地，
　　岂肯身为一家妇。宛陵将士天下雄，一下定却长稍弓。
　　翻身挂影恣腾蹋，反绾头髻盘旋风。盘旋风，撇飞鸟；
　　惊猿绕，树枝褭。头上打鼓不闻时，手蹉脚跌蜘蛛丝。
　　忽雷掣断流星尾，矐睒划破蚩尤旗。若不随仙作仙女，
　　即应嫁贼生贼儿。中丞方略通变化，外户不扃从女嫁。

卷265_37 「洛阳行送洛阳韦七明府」顾况
　　始上龙门望洛川，洛阳桃李艳阳天。最好当年二三月，
　　上阳宫树千花发。疏家父子错挂冠，梁鸿夫妻虚适越。

卷265_38 「黄鹄楼歌送独孤助」顾况
　　故人西去黄鹄楼，西江之水上天流，黄鹄杳杳江悠悠。
　　黄鹄徘徊故人别，离壶酒尽清丝绝。绿屿没馀烟，
　　白沙连晓月。

卷265_39 「庐山瀑布歌送李顾」顾况
　　飘白霓，挂丹梯。应从织女机边落，不遣浔阳湖向西。
　　火雷劈山珠喷日，五老峰前九江溢。九江悠悠万古情，
　　古人行尽今人行。老人也欲上山去，上个深山无姓名。

卷265_40 「朝上清歌」顾况
　　洁眼朝上清，绿景开紫霞。皇皇紫微君，左右皆灵娥。
　　曼声流睇，和清歌些；至阳无谖，其乐多些；旌盖飒沓，
　　箫鼓和些；金凤玉麟，郁骈罗些；反风名香，香气遐些；
　　琼田瑶草，寿无涯些；君著玉衣，升玉车些；欲降琼宫，
　　玉女家些；其桃千年，始著花些。萧寥天清而灭云，
　　目琼琼兮情感。珮随香兮夜闻，肃肃兮愔愔。
　　启天和兮洞灵心，和为丹兮云为马。
　　君乘之觞于瑶池之上兮，三光罗列而在下。

卷265_41 「剡纸歌」顾况
　　云门路上山阴雪，中有玉人持玉节。宛委山里禹馀粮，
　　石中黄子黄金屑。剡溪剡纸生剡藤，喷水捣后为蕉叶。
　　欲写金人金口经，寄与山阴山里僧。手把山中紫罗笔，
　　思量点画龙蛇出。政是垂头蹋翼时，不免向君求此物。

　　卷二百六十六

卷266_1 「洛阳早春」顾况
　　何地避春愁，终年忆旧游。一家千里外，百舌五更头。
　　客路偏逢雨，乡山不入楼。故园桃李月，伊水向东流。

卷266_2 「步虚词（太清宫作）」顾况
　　迥步游三洞，清心礼七真。飞符超羽翼，焚火醮星辰。
　　残药沾鸡犬，灵香出凤麟。壶中无窄处，愿得一容身。

卷266_3 「鄱阳大云寺一公房」顾况
　　尽日陪游处，斜阳竹院清。定中观有漏，言外证无生。
　　色界聊传法，空门不用情。欲知相去近，钟鼓两闻声。

卷266_4 「送友失意南归」顾况
　　衣挥京洛尘，完璞伴归人。故国青山遍，沧江白发新。
　　邻荒收酒幔，屋古布苔茵。不用通名姓，渔樵共主宾。

卷266_5 「南归」顾况
　　老病力难任，犹多镜雪侵。鲈鱼消宦况，鸥鸟识归心。
　　急雨江帆重，残更驿树深。乡关殊可望，渐渐入吴音。

卷266_6 「闲居自述」顾况
　　荣辱不关身，谁为疏与亲。有山堪结屋，无地可容尘。
　　白发偏添寿，黄花不笑贫。一樽朝暮醉，陶令果何人。

卷266_7 「题歙山栖霞寺」顾况
　　明征君旧宅，陈后主题诗。迹在人亡处，山空月满时。
　　宝瓶无破响，道树有低枝。已是伤离客，仍逢靳尚祠。

卷266_8 「经废寺（前半首一本作五言绝句）」顾况
　　不知何世界，有处似南朝。石路无人扫，松门被火烧。
　　断幡犹挂刹，故板尚支桥。数卷残经在，多年字欲销。

卷266_9 「送李道士（一本题下有归桃花崦四字）」顾况
　　人境年虚掷，仙源日未斜。羡君乘竹杖，辞我隐桃花。
　　鸟去宁知路，云飞似忆家。莫愁客鬓改，自有紫河车。

卷266_10 「酬唐起居前后见寄二首」顾况
　　愁人空望国，惊鸟不归林。莫话弹冠事，谁知结袜心。
　　霜凋树吹断，土蚀剑痕深。欲作怀沙赋，明时耻自沉。
　　何处吊灵均，江边一老人。汉仪君已接，楚奏我空频。
　　直道其如命，平生不负神。自伤庚子日，鵩鸟上承尘。

卷266_11 「奉酬茅山赠赐并简綦毋正字」顾况
　　玉帝居金阙，灵山几处朝。简书犹有畏，神理讵能超。
　　鹤庙新家近，龙门旧国遥。离怀结不断，玉洞一吹箫。

卷266_12 「白蘋洲送客」顾况
　　莫信梅花发，由来谩报春。不才充野客，扶病送朝臣。
　　阙下摇青珮，洲边采白蘋.临流不痛饮，鸥鸟也欺人。

卷266_13 「春鸟词送元秀才入京」顾况
　　春来绣羽齐，暮向竹林栖。禁苑衔花出，河桥隔树啼。
　　寻声知去远，顾影念飞低。别有无巢燕，犹窥幕上泥。

卷266_14 「别江南」顾况
　　江城吹晓角，愁杀远行人。汉将犹防虏，吴官欲向秦。
　　布帆轻白浪，锦带入红尘。将底求名宦，平生但任真。

卷266_15 「空梁落燕泥」顾况

卷幕参差燕，常衔浊水泥。为黏珠履迹，未等画梁齐。
　　旧点痕犹浅，新巢缉尚低。不缘频上落，那得此飞栖。

卷266_16 「上元夜忆长安」顾况
　　沧州老一年，老去忆秦川。处处逢珠翠，家家听管弦。
　　云车龙阙下，火树凤楼前。今夜沧州夜，沧州夜月圆。

卷266_17 「酬扬州白塔寺永上人」顾况
　　塔上是何缘，香灯续细烟。松枝当麈尾，柳絮替蚕绵。
　　浮草经行遍，空花义趣圆。我来虽为法，暂借一床眠。

卷266_18 「送韦秀才赴举」顾况
　　鄱阳中酒地，楚老独醒年。芳桂君应折，沈灰我不然。
　　洛桥浮逆水，关树接非烟。唯有残生梦，犹能到日边。

卷266_19 「送使君」顾况
　　天中洛阳道，海上使君归。拂雾趋金殿，焚香入琐闱。
　　山亭倾别酒，野服间朝衣。他日思朱鹭，知从小苑飞。

卷266_20 「历阳苦雨（一作夜雨）」顾况
　　襄城秋雨晦，楚客不归心。亥市风烟接，隋宫草路深。
　　离忧翻独笑，用事感浮阴。夜夜空阶响，唯馀蚯蚓吟。

卷266_21 「伤大理谢少卿」顾况
　　旧馆绝逢迎，新诗何处呈。空留封禅草，已作岱宗行。
　　柳蠹风吹析，阶崩雪绕平。无因重来此，剩哭两三声。

卷266_22 「经徐侍郎墓作」顾况
　　不知山吏部，墓作石桥东。宅兆乡关异，平生翰墨空。
　　夜泉无晓日，枯树足悲风。更想幽冥事，唯应有梦同。

卷266_23 「酅公合祔挽歌」顾况
　　草露前朝事，荆茅圣主封。空传馀竹帛，永绝旧歌钟。
　　清镜无双影，穷泉有几重。笳箫最悲处，风入九原松。

卷266_24 「相国晋公挽歌二首」顾况
　　玉节朝天罢，洪炉造化新。中和方作圣，太素忽收神。
　　盛德横千古，高标出四邻。欲知言不尽，处处有遗尘。
　　凝笳催晓奠，丹旐向青山。夕照新茔近，秋风故吏还。
　　本朝光汉代，从此扫胡关。今日天难问，浮云满世间。

卷266_25 「晋公魏国夫人柳氏挽歌」顾况
　　鱼轩海上遥，鸾影月中销。双剑来时合，孤桐去日凋。
　　夕阳迷陇隧，秋雨咽笳箫。画翣无留影，铭旌已度桥。

卷266_26 「义川公主挽词」顾况
　　弄玉吹箫后，湘灵鼓瑟时。月边丹桂落，风底白杨悲。
　　杂珮分泉户，馀香出繐帷。夜台飞镜匣，偏共掩蛾眉。

卷266_27 「忆山中」顾况
　　春还不得还，家在最深山。蕙圃泉浇湿，松窗月映闲。
　　薄田临谷口，小职向人间。去处但无事，重门深闭关。

卷266_28 「送大理张卿（一题作送张卫尉）」顾况
　　春色依依惜解携，月卿今夜泊隋堤。白沙洲上江蓠长，
　　绿树村边谢豹啼。迁客比来无倚仗，故人相去隔云泥。
　　越禽唯有南枝分，目送孤鸿飞向西。

卷266_29 「宿湖边山寺」顾况
　　群峰过雨涧淙淙，松下扉扃白鹤双。香透经窗笼桧柏，
　　云生梵宇湿幡幢。蒲团僧定风过席，苇岸渔歌月堕江。
　　谁悟此生同寂灭，老禅慧力得心降。

卷266_30 「湖南客中春望」顾况
　　鸣雁嘹嘹北向频，渌波何处是通津。风尘海内怜双鬓，
　　涕泪天涯惨一身。故里音书应望绝，异乡景物又更新。
　　便抛印绶从归隐，吴渚香莼漫吐春。

卷266_31 「闲居怀旧」顾况
　　日长鼓腹爱吾庐，洗竹浇花兴有馀。骚客空传成相赋，
　　晋人已负绝交书。贫居谪所谁推毂，仕向侯门耻曳裾。
　　今日思来总皆罔，汗青功业又何如。

卷266_32 「寄江南鹤林寺石冰上人」顾况
　　山川重复出，心地暗相逢。忽忆秋江月，如闻古寺钟。
　　湖平南北岸，云抱两三峰。定力超香象，真言摄毒龙。
　　风中何处鹤，石上几年松。为报烟霞道，人间共不容。

卷266_33 「乐府」顾况
　　暖谷春光至，宸游近甸荣。云随天仗转，风入御帘轻。
　　翠盖浮佳气，朱楼倚太清。朝臣冠剑退，宫女管弦迎。
　　细草承雕辇，繁花入幔城。文房开圣藻，武卫宿天营。
　　玉醴随觞至，铜壶逐漏行。五星含土德，万姓彻中声。
　　亲祀先崇典，躬推示劝耕。国风新正乐，农器近消兵。
　　道德关河固，刑章日月明。野人同鸟兽，率舞感升平。

卷266_34 「送从兄使新罗」顾况
　　六气铜浑转，三光玉律调。河宫清奉赆，海岳晏来朝。
　　地绝提封入，天平赐贡饶。扬威轻破虏，柔服耻征辽。
　　曙色黄金阙，寒声白鹭潮。楼船非习战，骢马是嘉招。
　　帝女飞衔石，鲛人卖泪绡。管宁虽不偶，徐市倘相邀。
　　独岛缘空翠，孤霞上泬寥。蟾蜍同汉月，螮蝀异秦桥。
　　水豹横吹浪，花鹰迥拂霄。晨装凌莽渺，夜泊记招摇。
　　几路通员峤，何山是沃焦。飓风晴汩起，阴火暝潜烧。
　　鬓发成新髻，人参长旧苗。扶桑衔日近，析木带津遥。
　　梦向愁中积，魂当别处销。临川思结网，见弹欲求鸮.
　　共散羲和历，谁差甲子朝。沧波伏忠信，译语辨讴谣。
　　叠鼓鲸鳞隐，阴帆鹢首飘。南溟垂大翼，西海饮文鳐。
　　指景寻灵草，排云听洞箫。封侯万里外，未肯后班超。

卷266_35 「山居即事」顾况
　　下泊降茅仙，萧闲隐洞天。杨君闲上法，司命驻流年。
　　崦合桃花水，窗分柳谷烟。抱孙堪种树，倚杖问耘田。
　　世事休相扰，浮名任一边。由来谢安石，不解饮灵泉。

卷266_36 「题卢道士房」顾况
　　秋砧响落木，共坐茅君家。唯见两童子，门外汲井花。
　　空坛静白日，神鼎飞丹砂。麈尾拂霜草，金铃摇霁霞。
　　上章尘世隔，看弈桐阴斜。稽首问仙要，黄精堪饵花。

　　卷二百六十七

卷267_1 「梦后吟」顾况
　　醉中还有梦，身外已无心。明镜唯知老，青山何处深。

卷267_2 「题灵山寺（战鸟）」顾况
　　觉地本随身，灵山重结因。如何战鸟佛，不化捕鱼人。

卷267_3 「题元阳观旧读书房赠李范」顾况
　　此观十年游，此房千里宿。还来旧窗下，更取君书读。

卷267_4 「永嘉」顾况
　　东瓯传旧俗，风日江边好。何处乐神声，夷歌出烟岛。

卷267_5 「青弋江」顾况
　　凄清回泊夜，沦波激石响。村边草市桥，月下罟师网。

卷267_6 「听山鹧鸪」顾况
　　谁家无春酒，何处无春鸟。夜宿桃花村，踏歌接天晓。

卷267_7 「山径柳（以下十四首一作临平坞杂题）」顾况
　　宛转若游丝，浅深栽绿崦。年年立春后，即被啼莺占。

卷267_8 「石上藤」顾况
　　空山无鸟迹，何物如人意。委曲结绳文，离披草书字。

卷267_9 「薜荔庵」顾况
　　薜荔作禅庵，重叠庵边树。空山径欲绝，也有人知处。

卷267_10 「芙蓉榭」顾况
　　风摆莲衣干，月背鸟巢寒。文鱼翻乱叶，翠羽上危栏。

卷267_11 「欹松漪」顾况
　　湛湛碧涟漪，老松欹侧卧。悠扬绿萝影，下拂波纹破。

卷267_12 「焙茶坞」顾况
　　新茶已上焙，旧架忧生醭。旋旋续新烟，呼儿劈寒木。

卷267_13 「弹琴谷」顾况
　　谷中谁弹琴，琴响谷冥寂。因君扣商调，草虫惊暗壁。

卷267_14 「白鹭汀」顾况
　　靃靡汀草碧，淋森鹭毛白。夜起沙月中，思量捕鱼策。

卷267_15 「千松岭」顾况
　　终日吟天风，有时天籁止。问渠何旨意，恐落凡人耳。

卷267_16 「黄菊湾」顾况
　　时菊凝晓露，露华滴秋湾。仙人酿酒熟，醉里飞空山。

卷267_17 「临平湖」顾况
　　采藕平湖上，藕泥封藕节。船影入荷香，莫冲莲柄折。

卷267_18 「山春洞」顾况
　　引烛踏仙泥，时时乱乳燕。不知何道士，手把灵书卷。

卷267_19 「石窦泉」顾况
　　吹沙复喷石，曲折仍圆旋。野客漱流时，杯粘落花片。

卷267_20 「古仙坛」顾况
　　远山谁放烧，疑是坛边醮。仙人错下山，拍手坛边笑。

卷267_21 「题山顶寺」顾况
　　遥闻林下语，知是经行所。日暮香风时，诸天散花雨。

卷267_22 「天宝题壁」顾况
　　五十馀年别，伶俜道不行。却来书处在，惆怅似前生。

卷267_23 「哭李别驾」顾况
　　故人行迹灭，秋草向南悲。不欲频回步，孀妻正哭时。

卷267_24 「春雨不闻百舌」顾况
　　百舌春来哑，愁人共待晴。不关秋水事，饮恨亦无声。

卷267_25 「忆鄱阳旧游」顾况
　　悠悠南国思，夜向江南泊。楚客断肠时，月明枫子落。

卷267_26 「春怀」顾况
　　园莺啼已倦，树树陨香红。不是春相背，当由己自翁。

卷267_27 「洛阳陌二首」顾况
　　莺声满御堤，堤柳拂丝齐。风送名花落，香红衬马蹄。
　　珂珮逐鸣驺，王孙结伴游。金丸落飞鸟，乘兴醉青楼。

卷267_28 「寄淮上柳十三」顾况
　　苇萧中辟户，相映绿淮流。莫讶春潮阔，鸥边可泊舟。

卷267_29 「送李泌」顾况
　　昔别吴堤雨，春帆去较迟。江波千里绿，□□□□□。

卷267_30 「山中夜宿」顾况
　　凉月挂层峰，萝林落叶重。掩关深畏虎，风起撼长松。

卷267_31 「登楼」顾况
　　高阁成长望，江流雁叫哀。凄凉故吴事，麋鹿走荒台。

卷267_32 「江上」顾况
　　江清白鸟斜，荡桨罥蘋花。听唱菱歌晚，回塘月照沙。

卷267_33 「溪上」顾况
　　采莲溪上女，舟小怯摇风。惊起鸳鸯宿，水云撩乱红。

卷267_34 「田家」顾况
　　带水摘禾穗，夜捣具晨炊。县帖取社长，嗔怪见官迟。

卷267_35 「宿山中僧」顾况
　　不爇香炉烟，蒲团坐如铁。尝想同夜禅，风堕松顶雪。

卷267_36 「梅湾」顾况
　　白石盘盘磴，清香树树梅。山深不吟赏，辜负委苍苔。

卷267_37 「思归」顾况
　　不能经纶大经，甘作草莽闲臣。
　　青琐应须长别，白云漫与相亲。

卷267_38 「归山作」顾况
　　心事数茎白发，生涯一片青山。
　　空林有雪相待，古道无人独还。

卷267_39 「过山农家」顾况
　　板桥人渡泉声，茅檐日午鸡鸣。
　　莫嗔焙茶烟暗，却喜晒谷天晴。

卷267_40 「代佳人赠别」顾况
　　万里行人欲渡溪，千行珠泪滴为泥。
　　已成残梦随君去，犹有惊乌半夜啼。

卷267_41 「忆故园」顾况
　　惆怅多山人复稀，杜鹃啼处泪沾衣。
　　故园此去千馀里，春梦犹能夜夜归。

卷267_42 「题叶道士山房」顾况
　　水边垂柳赤栏桥，洞里仙人碧玉箫。
　　近得麻姑音信否，浔阳江上不通潮。

卷267_43 「送李秀才入京」顾况
　　五湖秋叶满行船，八月灵槎欲上天。
　　君向长安余适越，独登秦望望秦川。

卷267_44 「越中席上看弄老人」顾况
　　不到山阴十二春，镜中相见白头新。
　　此生不复为年少，今日从他弄老人。

卷267_45 「听刘安唱歌」顾况
　　子夜新声何处传，悲翁更忆太平年。
　　即今法曲无人唱，已逐霓裳飞上天。

卷267_46 「樱桃曲」顾况
　　百舌犹来上苑花，游人独自忆京华。
　　遥知寝庙尝新后，敕赐樱桃向几家。

卷267_47 「山中（一作朱放诗，题作山中听子规）」顾况
　　野人爱向山中宿，况在葛洪丹井西。
　　庭前有个长松树，夜半子规来上啼。

卷267_48 「赠朱放」顾况
　　野客归时无四邻，黔娄别久案常贫。
　　渔樵旧路不堪入，何处空山犹有人。

卷267_49 「江村乱后」顾况
　　江村日暮寻遗老，江水东流横浩浩。
　　竹里闲窗不见人，门前旧路生青草。

卷267_50 「望简寂观」顾况
　　青嶂青溪直复斜，白鸡白犬到人家。
　　仙人住在最高处，向晚春泉流白花。

卷267_51 「五两歌送张夏」顾况
　　竿头五两风褭褭，水上云帆逐飞鸟。
　　送君初出扬州时，霭霭曈曈江溢晓。

卷267_52 「临海所居三首」顾况
　　此是昔年征战处，曾经永日绝人行。
　　千家寂寂对流水，唯有汀洲春草生。
　　此去临溪不是遥，楼中望见赤城标。
　　不知叠嶂重霞里，更有何人度石桥。
　　家在双峰兰若边，一声秋磬发孤烟。
　　山连极浦鸟飞尽，月上青林人未眠。

卷267_53 「听角思归」顾况
　　故园黄叶满青苔，梦后城头晓角哀。
　　此夜断肠人不见，起行残日影徘徊。

卷267_54 「酬柳相公」顾况
　　天下如今已太平，相公何事唤狂生。
　　个身恰似笼中鹤，东望沧溟叫数声。

卷267_55 「题明霞台」顾况
　　野人本自不求名，欲向山中过一生。
　　莫嫌憔悴无知己，别有烟霞似弟兄。

卷267_56 「哭绚法师」顾况
　　楚客停桡欲问谁，白沙江草麹尘丝。
　　生公手种殿前树，唯有花开鶗鴂悲。

卷267_57 「送柳宜城葬」顾况
　　鸣笳已逐春风咽，匹马犹依旧路嘶。
　　遥望柳家门外树，恐闻黄鸟向人啼。

卷267_58 「宫词五首」顾况
　　禁柳烟中闻晓乌，风吹玉漏尽铜壶。
　　内官先向蓬莱殿，金合开香泻御炉。
　　玉楼天半起笙歌，风送宫嫔笑语和。
　　月殿影开闻夜漏，水精帘卷近银河。
　　玉阶容卫宿千官，风猎青旂晓仗寒。
　　侍女先来荐琼蕊，露浆新下九霄盘。
　　九重天乐降神仙，步舞分行踏锦筵。
　　嘈囋一声钟鼓歇，万人楼下拾金钱。
　　金吾持戟护新檐，天乐声传万姓瞻。
　　楼上美人相倚看，红妆透出水精帘。

卷267_59 「寻桃花岭潘三姑台」顾况
　　桃花岭上觉天低，人上青山马隔溪。
　　行到三姑学仙处，还如刘阮二郎迷。

卷267_60 「夜中望仙观」顾况
　　日暮衔花飞鸟还，月明溪上见青山。
　　遥知玉女窗前树，不是仙人不得攀。

卷267_61 「送李侍御往吴兴（一作送李侍郎从宣城取洞庭路往吴兴）」顾况
　　世间只有情难说，今夜应无不醉人。
　　若向洞庭山下过，暗知浇沥圣姑神。

卷267_62 「奉和韩晋公晦日呈诸判官」顾况
　　江南无处不闻歌，晦日中军乐更多。
　　不是风光催柳色，却缘威令动阳和。

卷267_63 「子规」顾况
　　杜宇冤亡积有时，年年啼血动人悲。
　　若教恨魄皆能化，何树何山著子规。

卷267_64 「海鸥咏」顾况
　　万里飞来为客鸟，曾蒙丹凤借枝柯。
　　一朝凤去梧桐死，满目鸱鸢奈尔何。

卷267_65 「赠韦清将军」顾况
　　身执金吾主禁兵，腰间宝剑重横行。
　　接舆亦是狂歌者，更就将军乞一声。

卷267_66 「赠僧二首」顾况
　　家住义兴东舍溪，溪边莎草雨无泥。
　　上人一向心入定，春鸟年年空自啼。
　　出头皆是新年少，何处能容老病翁。
　　更把浮荣喻生灭，世间无事不虚空。

卷267_67 「登楼望水」顾况
　　鸟啼花发柳含烟，掷却风光忆少年。
　　更上高楼望江水，故乡何处一归船。

卷267_68 「湖中（一作洞庭秋日）」顾况
　　青草湖边日色低，黄茅嶂里鹧鸪啼。
　　丈夫飘荡今如此，一曲长歌楚水西。

卷267_69 「岁日作（一作岁日口号）」顾况
　　不觉老将春共至，更悲携手几人全。
　　还丹寂寞羞明镜，手把屠苏让少年。

卷267_70 「山中赠客」顾况
　　山中好处无人别，涧梅伪作山中雪。
　　野客相逢夜不眠，山中童子烧松节。

卷267_71 「王郎中妓席五咏。箜篌」顾况
　　玉作搔头金步摇，高张苦调响连宵。
　　欲知写尽相思梦，度水寻云不用桥。

卷267_72 「王郎中妓席五咏。舞」顾况
　　汗浥新装画不成，丝催急节舞衣轻。
　　落花绕树疑无影，回雪从风暗有情。

卷267_73 「王郎中妓席五咏。歌（一作王郎中席歌妓）」顾况
　　柳拂青楼花满衣，能歌宛转世应稀。
　　空中几处闻清响，欲绕行云不遣飞。

卷267_74 「王郎中妓席五咏。筝」顾况
　　秦声楚调怨无穷，陇水胡笳咽复通。
　　莫遣黄莺花里啭，参差撩乱妒春风。

卷267_75 「王郎中妓席五咏。笙」顾况
　　欲写人间离别心，须听鸣凤似龙吟。
　　江南曲尽归何处，洞水山云知浅深。

卷267_76 「送李山人还玉溪」顾况
　　好鸟共鸣临水树，幽人独欠买山钱。
　　若为种得千竿竹，引取君家一眼泉。

卷267_77 「送少微上人还鹿门」顾况
　　少微不向吴中隐，为个生缘在鹿门。
　　行入汉江秋月色，襄阳耆旧几人存。

卷267_78 「宿昭应」顾况
　　武帝祈灵太乙坛，新丰树色绕千官。
　　那知今夜长生殿，独闭山门月影寒。

卷267_79 「题琅邪上方」顾况
　　东晋王家在此溪，南朝树色隔窗低。
　　碑沈字灭昔人远，谷鸟犹向寒花啼。

卷267_80 「安仁港口望仙人城」顾况
　　楼台采翠远分明，闻说仙家在此城。
　　欲上仙城无路上，水边花里有人声。

卷267_81 「寄秘书包监」顾况
　　一别长安路几千，遥知旧日主人怜。
　　贾生只是三年谪，独自无才已四年。

卷267_82 「小孤山」顾况
　　古庙枫林江水边，寒鸦接饭雁横天。
　　大孤山远小孤出，月照洞庭归客船。

卷267_83 「送李秀才游嵩山」顾况
　　嵩山石壁挂飞流，无限神仙在上头。
　　采得新诗题石壁，老人惆怅不同游。

卷267_84 「从剡溪至赤城」顾况
　　灵溪宿处接灵山，窈映高楼向月闲。
　　夜半鹤声残梦里，犹疑琴曲洞房间。

卷267_85 「叶上题诗从苑中流出」顾况
　　花落深宫莺亦悲，上阳宫女断肠时。
　　君恩不闭东流水，叶上题诗寄与谁。

卷267_86 「崦里桃花」顾况
　　崦里桃花逢女冠，林间杏叶落仙坛。
　　老人方授上清箓，夜听步虚山月寒。

卷267_87 「听子规（一本题上有摄山二字）」顾况
　　栖霞山中子规鸟，口边血出啼不了。
　　山僧后夜初出定，闻似不闻山月晓。

卷267_88 「竹枝曲」顾况
　　帝子苍梧不复归，洞庭叶下荆云飞。
　　巴人夜唱竹枝后，肠断晓猿声渐稀。

卷267_89 「寻僧二首」顾况
　　方丈玲珑花竹闲，已将心印出人间。
　　家家门外长安道，何处相逢是宝山。
　　弥天释子本高情，往往山中独自行。
　　莫怪狂人游楚国，莲花只在淤泥生。

卷267_90 「桃花曲」顾况
　　魏帝宫人舞凤楼，隋家天子泛龙舟。
　　君王夜醉春眠晏，不觉桃花逐水流。

卷267_91 「赠远」顾况
　　暂出河边思远道，却来窗下听新莺。
　　故人一别几时见，春草还从旧处生。

卷267_92 「早春思归有唱竹枝歌者坐中下泪」顾况
　　渺渺春生楚水波，楚人齐唱竹枝歌。
　　与君皆是思归客，拭泪看花奈老何。

卷267_93 「送郭秀才」顾况
　　故人曾任丹徒令，买得青山拟独耕。
　　不作草堂招远客，却将垂柳借啼莺。

卷267_94 「宫词」顾况
　　长乐宫连上苑春，玉楼金殿艳歌新。
　　君门一入无由出，唯有宫莺得见人。

卷267_95 「悼稚」顾况
　　稚子比来骑竹马，犹疑只在屋东西。
　　莫言道者无悲事，曾听巴猿向月啼。

卷267_96 「山僧兰若」顾况
　　绝顶茅庵老此生，寒云孤木伴经行。
　　世人那得知幽径，遥向青峰礼磬声。

卷267_97 「句」顾况
　　崦合桃花水，窗鸣柳谷泉。（题柳谷泉，见《应天府志》）
　　颓垣化为陂，陆地堪乘舟。（以下并见张为《主客图》）
　　汀洲渺渺江篱短，疑是疑非两断肠。
　　巫峡朝云暮不归，洞庭春水晴空满。
　　龙吟四泽欲兴雨，凤引九雏警宿乌。（七星管歌《通典》）
　　　　　　　

卷一百四十　　新妇矶边月明，女儿浦口潮平。（渔父词，《野客丛谈》）


卷147_1 「逢雪宿芙蓉山主人」刘长卿
　　日暮苍山远，天寒白屋贫。柴门闻犬吠，风雪夜归人。

卷147_2 「送张起、崔载华之闽中」刘长卿
　　朝无寒士达，家在旧山贫。相送天涯里，怜君更远人。

卷147_3 「赠秦系征君」刘长卿
　　群公谁让位，五柳独知贫。惆怅青山路，烟霞老此人。

卷147_4 「秦系顷以家事获谤因出旧山每荷观察崔公见知…诗以赠之」刘长卿
　　初迷武陵路，复出孟尝门。回首江南岸，青山与旧恩。

卷147_5 「夜中对雪赠秦系，时秦初与谢氏离婚，谢氏在越」刘长卿
　　月明花满地，君自忆山阴。谁遣因风起，纷纷乱此心。

卷147_6 「湘妃」刘长卿
　　帝子不可见，秋风来暮思。婵娟湘江月，千载空蛾眉。

卷147_7 「斑竹」刘长卿
　　苍梧千载后，斑竹对湘沅。欲识湘妃怨，枝枝满泪痕。

卷147_8 「春草宫怀古」刘长卿
　　君王不可见，芳草旧宫春。犹带罗裙色，青青向楚人。

卷147_9 「正朝览镜作」刘长卿
　　憔悴逢新岁，茅扉见旧春。朝来明镜里，不忍白头人。

卷147_10 「瓜洲道中送李端公南渡后，归扬州道中寄」刘长卿
　　片帆何处去，匹马独归迟。惆怅江南北，青山欲暮时。

卷147_11 「送张十八归桐庐」刘长卿
　　归人乘野艇，带月过江村。正落寒潮水，相随夜到门。

卷147_12 「过白鹤观寻岑秀才不遇」刘长卿
　　不知方外客，何事锁空房。应向桃源里，教他唤阮郎。

卷147_13 「听弹琴」刘长卿
　　泠泠七丝上，静听松风寒。古调虽自爱，今人多不弹。

卷147_14 「游南园，偶见在阴墙下葵，因以成咏」刘长卿
　　此地常无日，青青独在阴。太阳偏不及，非是未倾心。

卷147_15 「入百丈涧见桃花晚开」刘长卿
　　百丈深涧里，过时花欲妍。应缘地势下，遂使春风偏。

卷147_16 「送子婿崔真甫、李穆往扬州四首」刘长卿
　　渡口发梅花，山中动泉脉。芜城春草生，君作扬州客。
　　半逻莺满树，新年人独远。落花逐流水，共到茱萸湾。
　　雁还空渚在，人去落潮翻。临水独挥手，残阳归掩门。
　　狎鸟携稚子，钓鱼终老身。殷勤嘱归客，莫话桃源人。

卷147_17 「寄龙山道士许法棱」刘长卿
　　悠悠白云里，独住青山客。林下昼焚香，桂花同寂寂。

卷147_18 「送方外上人」刘长卿
　　孤云将野鹤，岂向人间住。莫买沃洲山，时人已知处。

卷147_19 「送灵澈上人」刘长卿
　　苍苍竹林寺，杳杳钟声晚。荷笠带夕阳，青山独归远。

卷147_20 「茱萸湾北答崔载华问」刘长卿
　　荒凉野店绝，迢递人烟远。苍苍古木中，多是隋家苑。

卷147_21 「赴楚州次自田途中阻浅，问张南史」刘长卿
　　楚城今近远，积霭寒塘暮。水浅舟且迟，淮潮至何处。

卷147_22 「江中对月」刘长卿
　　空洲夕烟敛，望月秋江里。历历沙上人，月中孤渡水。

卷147_23 「碧涧别墅喜皇甫侍御相访」刘长卿
　　荒村带返照，落叶乱纷纷。古路无行客，寒山独见君。
　　野桥经雨断，涧水向田分。不为怜同病，何人到白云。

卷147_24 「初到碧涧招明契上人」刘长卿
　　渐老知身累，初寒曝背眠。白云留永日，黄叶减馀年。
　　猿护窗前树，泉浇谷后田。沃洲能共隐，不用道林钱。

卷147_25 「送少微上人游天台」刘长卿
　　石桥人不到，独往更迢迢。乞食山家少，寻钟野路遥。
　　松门风自扫，瀑布雪难消。秋夜闻清梵，馀音逐海潮。

卷147_26 「却归睦州至七里滩下作」刘长卿
　　南归犹谪宦，独上子陵滩。江树临洲晚，沙禽对水寒。
　　山开斜照在，石浅乱流难。惆怅梅花发，年年此地看。

卷147_27 「对酒寄严维」刘长卿
　　陋巷喜阳和，衰颜对酒歌。懒从华发乱，闲任白云多。
　　郡简容垂钓，家贫学弄梭。门前七里濑，早晚子陵过。

卷147_28 「新年作」刘长卿
　　乡心新岁切，天畔独潸然。老至居人下，春归在客先。
　　岭猿同旦暮，江柳共风烟。已似长沙傅，从今又几年。

卷147_29 「朱放自杭州与故里相使君立碑回因以奉简吏部杨侍郎制文」刘长卿
　　片石羊公后，凄凉江水滨。好辞千古事，堕泪万家人。
　　鵩集占书久，鸾回刻篆新。不堪相顾恨，文字日生尘。

卷147_30 「送宣尊师醮毕归越」刘长卿
　　吹箫江上晚，惆怅别茅君。踏火能飞雪，登刀入白云。
　　晨香长日在，夜磬满山闻。挥手桐溪路，无情水亦分。

卷147_31 「送裴使君赴荆南充行军司马」刘长卿
　　盛府南门寄，前程积水中。月明临夏口，山晚望巴东。
　　故节辞江郡，寒笳发渚宫。汉川风景好，遥羡逐羊公。

卷147_32 「送裴郎中贬吉州」刘长卿
　　乱军交白刃，一骑出黄尘。汉节同归阙，江帆共逐臣。
　　猿愁歧路晚，梅作异方春。知己酂侯在，应怜脱粟人。

卷147_33 「酬皇甫侍御见寄，时前相国姑臧公初临郡」刘长卿
　　离别江南北，汀洲叶再黄。路遥云共水，砧迥月如霜。
　　岁俭依仁政，年衰忆故乡。伫看宣室召，汉法倚张纲。

卷147_34 「月下呈章秀才（八元）」刘长卿
　　自古悲摇落，谁人奈此何。夜蛩偏傍枕，寒鸟数移柯。
　　向老三年谪，当秋百感多。家贫惟好月，空愧子猷过。

卷147_35 「酬张夏」刘长卿
　　几岁依穷海，颓年惜故阴。剑寒空有气，松老欲无心。
　　玩雪劳相访，看山正独吟。孤舟且莫去，前路水云深。

卷147_36 「送李使君贬连州」刘长卿
　　独过长沙去，谁堪此路愁。秋风散千骑，寒雨泊孤舟。
　　贾谊辞明主，萧何识故侯。汉廷当自召，湘水但空流。

卷147_37 「秋夜北山精舍观体如师梵」刘长卿
　　焚香奏仙呗，向夕遍空山。清切兼秋远，威仪对月闲。
　　静分岩响答，散逐海潮还。幸得风吹去，随人到世间。

卷147_38 「酬张夏雪夜赴州访别途中苦寒作」刘长卿
　　扁舟乘兴客，不惮苦寒行。晚暮相依分，江潮欲别情。
　　水声冰下咽，砂路雪中平。旧剑锋芒尽，应嫌赠脱轻。

卷147_39 「寻洪尊师不遇」刘长卿
　　古木无人地，来寻羽客家。道书堆玉案，仙帔叠青霞。
　　鹤老难知岁，梅寒未作花。山中不相见，何处化丹砂。

卷147_40 「喜鲍禅师自龙山至」刘长卿
　　故居何日下，春草欲芊芊。犹对山中月，谁听石上泉。
　　猿声知后夜，花发见流年。杖锡闲来往，无心到处禅。

卷147_41 「送方外上人之常州依萧使君」刘长卿
　　宰臣思得度，鸥鸟恋为群。远客回飞锡，空山卧白云。
　　夕阳孤艇去，秋水两溪分。归共临川史，同翻贝叶文。

卷147_42 「宿北山禅寺兰若」刘长卿
　　上方鸣夕磬，林下一僧还。密行传人少，禅心对虎闲。
　　青松临古路，白月满寒山。旧识窗前桂，经霜更待攀。

卷147_43 「赴新安别梁侍郎」刘长卿
　　新安君莫问，此路水云深。江海无行迹，孤舟何处寻。
　　青山空向泪，白月岂知心。纵有馀生在，终伤老病侵。

卷147_44 「江州留别薛六、柳八二员外」刘长卿
　　江海相逢少，东南别处长。独行风袅袅，相去水茫茫。
　　白首辞同舍，青山背故乡。离心与潮信，每日到浔阳。

卷147_45 「和州留别穆郎中」刘长卿
　　播迁悲远道，摇落感衰容。今日犹多难，何年更此逢。
　　世交黄叶散，乡路白云重。明发看烟树，唯闻江北钟。

卷147_46 「和州送人归复郢」刘长卿
　　因家汉水曲，相送掩柴扉。故郢生秋草，寒江澹落晖。
　　绿林行客少，赤壁住人稀。独过浔阳去，潮归人不归。

卷147_47 「送金昌宗归钱塘」刘长卿
　　新家浙江上，独泛落潮归。秋水照华发，凉风生褐衣。
　　柴门嘶马少，藜杖拜人稀。惟有陶潜柳，萧条对掩扉。

卷147_48 「酬张夏别后道中见寄」刘长卿
　　离群方岁晏，谪宦在天涯。暮雪同行少，寒潮欲上迟。
　　海鸥知吏傲，砂鹤见人衰。只畏生秋草，西归亦未期。

卷147_49 「新安奉送穆谕德归朝，赋得行字」刘长卿
　　九重宣室召，万里建溪行。事直皇天在，归迟白发生。
　　用材身复起，睹圣眼犹明。离别寒江上，潺湲若有情。

卷147_50 「偶然作」刘长卿
　　野寺长依止，田家或往还。老农开古地，夕鸟入寒山。
　　书剑身同废，烟霞吏共闲。岂能将白发，扶杖出人间。

卷147_51 「送州人孙沅自本州却归句章新营所居」刘长卿
　　故里归成客，新家去未安。诗书满蜗舍，征税及渔竿。
　　火种山田薄，星居海岛寒。怜君不得已，步步别离难。

卷147_52 「送李员外使还苏州，兼呈前袁州李使君，赋得长字…从兄」刘长卿
　　别离共成怨，衰老更难忘。夜月留同舍，秋风在远乡。
　　朱弦徐向烛，白发强临觞。归献西陵作，谁知此路长。

卷147_53 「酬李员外从崔录事载华宿三河戍先见寄」刘长卿
　　寒江鸣石濑，归客夜初分。人语空山答，猿声独戍闻。
　　迟来朝及暮，愁去水连云。岁晚心谁在，青山见此君。

卷147_54 「见秦系离婚后出山居作」刘长卿
　　岂知偕老重，垂老绝良姻。郗氏诚难负，朱家自愧贫。
　　绽衣留欲故，织锦罢经春。何况蘼芜绿，空山不见人。

卷147_55 「酬秦系」刘长卿
　　鹤书犹未至，那出白云来。旧路经年别，寒潮每日回。
　　家空归海燕，人老发江梅。最忆门前柳，闲居手自栽。

卷147_56 「岁日作」刘长卿
　　建寅回北斗，看历占春风。律变沧江外，年加白发中。
　　春衣试稚子，寿酒劝衰翁。今日阳和发，荣枯岂不同。

卷147_57 「题元录事开元所居」刘长卿
　　幽居萝薜情，高卧纪纲行。鸟散秋鹰下，人闲春草生。
　　冒风归野寺，收印出山城。今日新安郡，因君水更清。

卷147_58 「送崔载华、张起之闽中」刘长卿
　　不识闽中路，遥知别后心。猿声入岭切，鸟道问人深。
　　旅食过夷落，方言会越音。西征开幕府，早晚用陈琳。

卷147_59 「送张司直赴岭南谒张尚书」刘长卿
　　番禺万里路，远客片帆过。盛府依横海，荒祠拜伏波。
　　人经秋瘴变，鸟坠火云多。诚惮炎洲里，无如一顾何。

卷147_60 「寄会稽公徐侍郎（公时在王傅）」刘长卿
　　摇落淮南叶，秋风想越吟。邹枚入梁苑，逸少在山阴。
　　老鹤无衰貌，寒松有本心。圣朝难税驾，惆怅白云深。

卷147_61 「送朱山人放越州，贼退后归山阴别业」刘长卿
　　越州初罢战，江上送归桡。南渡无来客，西陵自落潮。
　　空城垂故柳，旧业废春苗。闾里相逢少，莺花共寂寥。

卷147_62 「秋夜肃公房喜普门上人自阳羡山至」刘长卿
　　山栖久不见，林下偶同游。早晚来香积，何人住沃洲。
　　寒禽惊后夜，古木带高秋。却入千峰去，孤云不可留。

卷147_63 「送李秘书却赴南中」刘长卿
　　却到番禺日，应伤昔所依。炎洲百口住，故国几人归。
　　路识梅花在，家存棣萼稀。独逢回雁去，犹作旧行飞。

卷147_64 「过前安宜张明府郊居」刘长卿
　　寂寥东郭外，白首一先生。解印孤琴在，移家五柳成。
　　夕阳临水钓，春雨向田耕。终日空林下，何人识此情。

卷147_65 「使回次杨柳过元八所居」刘长卿
　　君家杨柳渡，来往落帆过。绿竹经寒在，青山欲暮多。
　　薜萝诚可恋，婚嫁复如何。无奈闲门外，渔翁夜夜歌。

卷147_66 「送李侍御贬郴州」刘长卿
　　洞庭波渺渺，君去吊灵均。几路三湘水，全家万里人。
　　听猿明月夜，看柳故年春。忆想汀洲畔，伤心向白蘋.

卷147_67 「寄普门上人」刘长卿
　　白云幽卧处，不向世人传。闻在千峰里，心知独夜禅。
　　辛勤羞薄禄，依止爱闲田。惆怅王孙草，青青又一年。

卷147_68 「逢郴州使，因寄郑协律」刘长卿
　　相思楚天外，梦寐楚猿吟。更落淮南叶，难为江上心。
　　衡阳问人远，湘水向君深。欲逐孤帆去，茫茫何处寻。

卷147_69 「岳阳馆中望洞庭湖」刘长卿
　　万古巴丘戍，平湖此望长。问人何淼淼，愁暮更苍苍。
　　叠浪浮元气，中流没太阳。孤舟有归客，早晚达潇湘。

卷147_70 「巡去岳阳却归鄂州使院留别郑洵侍御侍御先曾谪居此州」刘长卿
　　何事长沙谪，相逢楚水秋。暮帆归夏口，寒雨对巴丘。
　　帝子椒浆奠，骚人木叶愁。惟怜万里外，离别洞庭头。

卷147_71 「夏口送屈突司直使湖南」刘长卿
　　共悲来夏口，何事更南征。雾露行人少，潇湘春草生。
　　莺啼何处梦，猿啸若为声。风月新年好，悠悠远客情。

卷147_72 「代边将有怀」刘长卿
　　少年辞魏阙，白首向沙场。瘦马恋秋草，征人思故乡。
　　暮笳吹塞月，晓甲带胡霜。自到云中郡，于今百战强。

卷147_73 「雨中过员稷巴陵山居赠别」刘长卿
　　怜君洞庭上，白发向人垂。积雨悲幽独，长江对别离。
　　牛羊归故道，猿鸟聚寒枝。明发遥相望，云山不可知。

卷147_74 「送李中丞之襄州」刘长卿
　　流落征南将，曾驱十万师。罢归无旧业，老去恋明时。
　　独立三朝识，轻生一剑知。茫茫汉江上，日暮复何之。

卷147_75 「奉使至申州，伤经陷没」刘长卿
　　举目伤芜没，何年此战争。归人失旧里，老将守孤城。
　　废戍山烟出，荒田野火行。独怜浉水上，时乱亦能清。

卷147_76 「穆陵关北逢人归渔阳」刘长卿
　　逢君穆陵路，匹马向桑干。楚国苍山古，幽州白日寒。
　　城池百战后，耆旧几家残。处处蓬蒿遍，归人掩泪看。

卷147_77 「安州道中经浐水有怀」刘长卿
　　征途逢浐水，忽似到秦川。借问朝天处，犹看落日边。
　　映沙晴漾漾，出涧夜溅溅。欲寄西归恨，微波不可传。

卷147_78 「步登夏口古城作」刘长卿
　　平芜连古堞，远客此沾衣。高树朝光上，空城秋气归。
　　微明汉水极，摇落楚人稀。但见荒郊外，寒鸦暮暮飞。

卷147_79 「赠别卢司直之闽中」刘长卿
　　尔来多不见，此去又何之。华发同今日，流芳似旧时。
　　洲长春色遍，汉广夕阳迟。岁岁王孙草，空怜无处期。

卷147_80 「酬郭夏人日长沙感怀见赠」刘长卿
　　旧俗欢犹在，怜君恨独深。新年向国泪，今日倚门心。
　　岁去随湘水，春生近桂林。流莺且莫弄，江畔正行吟。

卷147_81 「赴巴南书情寄故人」刘长卿
　　南过三湘去，巴人此路偏。谪居秋瘴里，归处夕阳边。
　　直道天何在，愁容镜亦怜。裁书欲谁诉，无泪可潸然。

卷147_82 「馀干旅舍」刘长卿
　　摇落暮天迥，青枫霜叶稀。孤城向水闭，独鸟背人飞。
　　渡口月初上，邻家渔未归。乡心正欲绝，何处捣寒衣。

卷147_83 「登思禅寺上方题修竹茂松」刘长卿
　　上方幽且暮，台殿隐蒙笼。远磬秋山里，清猿古木中。
　　众溪连竹路，诸岭共松风。傥许栖林下，甘成白首翁。

卷147_84 「恩敕重推使牒追赴苏州，次前溪馆作」刘长卿
　　渐入云峰里，愁看驿路闲。乱鸦投落日，疲马向空山。
　　且喜怜非罪，何心恋末班。天南一万里，谁料得生还。

卷147_85 「北归次秋浦界清溪馆」刘长卿
　　万里猿啼断，孤村客暂依。雁过彭蠡暮，人向宛陵稀。
　　旧路青山在，馀生白首归。渐知行近北，不见鹧鸪飞。

卷147_86 「谪官后却归故村，将过虎丘，怅然有作」刘长卿
　　万事依然在，无如岁月何。邑人怜白发，庭树长新柯。
　　故老相逢少，同官不见多。唯馀旧山路，惆怅枉帆过。

卷147_87 「重推后却赴岭外待进止，寄元侍郎」刘长卿
　　却访巴人路，难期国士恩。白云从出岫，黄叶已辞根。
　　大造功何薄，长年气尚冤。空令数行泪，来往落湘沅。

卷147_88 「秋杪江亭有作（一作秋杪干越亭）」刘长卿
　　寂寞江亭下，江枫秋气斑。世情何处澹，湘水向人闲。
　　寒渚一孤雁，夕阳千万山。扁舟如落叶，此去未知还。

卷147_89 「送郑司直归上都」刘长卿
　　岁岁逢离别，蹉跎江海滨。宦游成楚老，乡思逐秦人。
　　马首归何日，莺啼又一春。因君报情旧，闲慢欲垂纶。

卷147_90 「送灵澈上人归嵩阳兰若」刘长卿
　　南地随缘久，东林几岁空。暮山门独掩，春草路难通。
　　作梵连松韵，焚香入桂丛。唯将旧瓶钵，却寄白云中。

卷147_91 「却赴南邑留别苏台知己」刘长卿
　　又过梅岭上，岁岁此枝寒。落日孤舟去，青山万里看。
　　猿声湘水静，草色洞庭宽。已料生涯事，唯应把钓竿。

卷147_92 「和灵一上人新泉」刘长卿
　　东林一泉出，复与远公期。石浅寒流处，山空夜落时。
　　梦闲闻细响，虑澹对清漪。动静皆无意，唯应达者知。

卷147_93 「送李挚赴延陵令」刘长卿
　　清风季子邑，想见下车时。向水弹琴静，看山采菊迟。
　　明君加印绶，廉使托茕嫠。旦暮华阳洞，云峰若有期。

卷147_94 「奉送裴员外赴上都」刘长卿
　　彤襜江上远，万里诏书催。独过浔阳去，空怜潮信回。
　　离心秋草绿，挥手暮帆开。想见秦城路，人看五马来。

卷147_95 「长沙桓王墓下别李纾、张南史」刘长卿
　　长沙千载后，春草独萋萋。流水朝将暮，行人东复西。
　　碑苔几字灭，山木万株齐。伫立伤今古，相看惜解携。

卷147_96 「送侯御赴黔中充判官」刘长卿
　　不识黔中路，今看遣使臣。猿啼万里客，鸟似五湖人。
　　地远官无法，山深俗岂淳。须令荒徼外，亦解惧埋轮。

卷147_97 「秋日登吴公台上寺远眺，寺即陈将吴明彻战场」刘长卿
　　古台摇落后，秋日望乡心。野寺人来少，云峰水隔深。
　　夕阳依旧垒，寒磬满空林。惆怅南朝事，长江独至今。

卷147_98 「淮上送梁二，恩命追赴上都」刘长卿
　　贾生年最少，儒行汉庭闻。拜手卷黄纸，回身谢白云。
　　故关无去客，春草独随君。淼淼长淮水，东西自此分。

卷147_99 「送崔升归上都」刘长卿
　　旧寺寻遗绪，归心逐去尘。早莺何处客，古木几家人。
　　白发经多难，沧洲欲暮春。临期数行泪，为尔一沾巾。

卷147_100 「过李将军南郑林园观妓」刘长卿
　　郊原风日好，百舌弄何频。小妇秦家女，将军天上人。
　　鸦归长郭暮，草映大堤春。客散垂杨下，通桥车马尘。

卷147_101 「送严侍御充东畿观察判官」刘长卿
　　洛阳征战后，君去问凋残。云月临南至，风霜向北寒。
　　故园经乱久，古木隔林看。谁访江城客，年年守一官。

卷147_102 「送王端公入奏上都」刘长卿
　　旧国无家访，临歧亦羡归。途经百战后，客过二陵稀。
　　秋草通征骑，寒城背落晖。行当蒙顾问，吴楚岁频饥。

卷147_103 「送营田判官郑侍御赴上都」刘长卿
　　上国三千里，西还及岁芳。故山经乱在，春日送归长。
　　晓奏趋双阙，秋成报万箱。幸论开济力，已实海陵仓。

卷147_104 「送李校书赴东浙幕府（校书工于翰墨）」刘长卿
　　方从大夫后，南去会稽行。淼淼沧江外，青青春草生。
　　芸香辞乱事，梅吹听军声。应访王家宅，空怜江水平。

卷147_105 「清明后登城眺望」刘长卿
　　风景清明后，云山睥睨前。百花如旧日，万井出新烟。
　　草色无空地，江流合远天。长安在何处，遥指夕阳边。

卷147_106 「陪王明府泛舟」刘长卿
　　花县弹琴暇，樵风载酒时。山含秋色近，鸟度夕阳迟。
　　出没凫成浪，蒙笼竹亚枝。云峰逐人意，来去解相随。

卷147_107 「送度支留后若侍御之歙州，便赴信州省觐」刘长卿
　　国用忧钱谷，朝推此任难。即山榆荚变，降雨稻花残。
　　林响朝登岭，江喧夜过滩。遥知骢马色，应待倚门看。

卷147_108 「馀干夜宴奉饯前苏州韦使君新除婺州作」刘长卿
　　复拜东阳郡，遥驰北阙心。行春五马急，向夜一猿深。
　　山过康郎近，星看婺女临。幸容栖托分，犹恋旧棠阴。

卷147_109 「晚次苦竹馆，却忆干越旧游」刘长卿
　　匹马风尘色，千峰旦暮时。遥看落日尽，独向远山迟。
　　故驿花临道，荒村竹映篱。谁怜却回首，步步恋南枝。

卷147_110 「送李二十四移家之江州」刘长卿
　　烟尘犹满目，歧路易沾衣。逋客多南渡，征鸿自北飞。
　　九江春草绿，千里暮潮归。别后难相访，全家隐钓矶。

卷147_111 「送卢判官南湖」刘长卿
　　漾舟仍载酒，愧尔意相宽。草色南湖绿，松声小署寒。
　　水禽前后起，花屿往来看。已作沧洲调，无心恋一官。

卷147_112 「送张栩扶侍之睦州（此公旧任建德令）」刘长卿
　　遥忆新安旧，扁舟复却还。浅深看水石，来往逐云山。
　　入县馀花在，过门故柳闲。东征随子去，皆隐薜萝间。

卷147_113 「集梁耿开元寺所居院」刘长卿
　　到君幽卧处，为我扫莓苔。花雨晴天落，松风终日来。
　　路经深竹过，门向远山开。岂得长高枕，中朝正用才。

卷147_114 「赠西邻卢少府」刘长卿
　　篱落能相近，渔樵偶复同。苔封三径绝，溪向数家通。
　　犬吠寒烟里，鸦鸣夕照中。时因杖藜次，相访竹林东。

卷147_115 「游休禅师双峰寺」刘长卿
　　双扉碧峰际，遥向夕阳开。飞锡方独往，孤云何事来。
　　寒潭映白月，秋雨上青苔。相送东郊外，羞看骢马回。

卷147_116 「廨中见桃花南枝已开，北枝未发，因寄杜副端」刘长卿
　　何意同根本，开花每后时。应缘去日远，独自发春迟。
　　结实恩难忘，无言恨岂知。年光不可待，空羡向南枝。

卷147_117 「奉送卢员外之饶州」刘长卿
　　天书万里至，旌旆上江飞。日向鄱阳近，应看吴岫微。
　　暮帆何处落，潮水背人归。风土无劳问，南枝黄叶稀。

卷147_118 「送处士归州，因寄林山人」刘长卿
　　陵阳不可见，独往复如何。旧邑云山里，扁舟来去过。
　　鸟声春谷静，草色太湖多。傥宿荆溪夜，相思渔者歌。

卷147_119 「移使鄂州，次岘阳馆怀旧居」刘长卿
　　多惭恩未报，敢问路何长。万里通秋雁，千峰共夕阳。
　　旧游成远道，此去更违乡。草露深山里，朝朝落客裳。

卷147_120 「送齐郎中赴海州」刘长卿
　　华省占星动，孤城望日遥。直庐收旧草，行县及新苗。
　　沧海天连水，青山暮与朝。闾阎几家散，应待下车招。

卷147_121 「重阳日鄂城楼送屈突司直」刘长卿
　　登高复送远，惆怅洞庭秋。风景同前古，云山满上游。
　　苍苍来暮雨，淼淼逐寒流。今日关中事，萧何共尔忧。

卷147_122 「更被奏留淮南，送从弟罢使江东」刘长卿
　　又作淮南客，还悲木叶声。寒潮落瓜步，秋色上芜城。
　　王事何时尽，沧洲羡尔行。青山将绿水，惆怅不胜情。

卷147_123 「经漂母墓」刘长卿
　　昔贤怀一饭，兹事已千秋。古墓樵人识，前朝楚水流。
　　渚蘋行客荐，山木杜鹃愁。春草茫茫绿，王孙旧此游。

卷147_124 「送李端公赴东都」刘长卿
　　轩辕征战后，江海别离长。远客归何处，平芜满故乡。
　　夕阳帆杳杳，旧里树苍苍。惆怅蓬山下，琼枝不可忘。

卷147_125 「送王员外归朝」刘长卿
　　往来无尽目，离别要逢春。海内罹多事，天涯见近臣。
　　芳时万里客，乡路独归人。魏阙心常在，随君亦向秦。

卷147_126 「送蒋侍御入秦」刘长卿
　　朝见及芳菲，恩荣出紫微。晚光临仗奏，春色共西归。
　　楚客移家老，秦人访旧稀。因君乡里去，为扫故园扉。

卷147_127 「洞庭驿逢郴州使还，寄李汤司马」刘长卿
　　洞庭秋水阔，南望过衡峰。远客潇湘里，归人何处逢。
　　孤云飞不定，落叶去无踪。莫使沧浪叟，长歌笑尔容。

卷147_128 「送舍弟之鄱阳居」刘长卿
　　鄱阳寄家处，自别掩柴扉。故里人何在，沧波孤客稀。
　　湖山春草遍，云木夕阳微。南去逢回雁，应怜相背飞。

卷147_129 「送裴二十端公使岭南」刘长卿
　　苍梧万里路，空见白云来。远国知何在，怜君去未回。
　　桂林无叶落，梅岭自花开。陆贾千年后，谁看朝汉台。

卷147_130 「过桃花夫人庙（即息夫人）」刘长卿
　　寂寞应千岁，桃花想一枝。路人看古木，江月向空祠。
　　云雨飞何处，山川是旧时。独怜春草色，犹似忆佳期。

卷147_131 「鄂渚送池州程使君」刘长卿
　　萧萧五马动，欲别谢临川。落日芜湖色，空山梅冶烟。
　　江湖通廨舍，楚老拜戈船。风化东南满，行舟来去传。

卷147_132 「送友人西上」刘长卿
　　羁心不自解，有别会沾衣。春草连天积，五陵远客归。
　　十年经转战，几处便芳菲。想见函关路，行人去亦稀。

卷147_133 「送梁郎中赴吉州」刘长卿
　　遥想庐陵郡，还听叔度歌。旧官移上象，新令布中和。
　　看竹经霜少，闻猿带雨多。但愁征拜日，无奈借留何。

卷147_134 「过湖南羊处士别业」刘长卿
　　杜门成白首，湖上寄生涯。秋草芜三径，寒塘独一家。
　　鸟归村落尽，水向县城斜。自有东篱菊，年年解作花。

卷147_135 「送河南元判官赴河南勾当苗税充百官俸钱」刘长卿
　　春草长河曲，离心共渺然。方收汉家俸，独向汶阳田。
　　鸟雀空城在，榛芜旧路迁。山东征战苦，几处有人烟。

卷147_136 「夏中崔中丞宅见海红摇落一花独开」刘长卿
　　何事一花残，闲庭百草阑。绿滋经雨发，红艳隔林看。
　　竟日馀香在，过时独秀难。共怜芳意晚，秋露未须团。

卷147_137 「使还至菱陂驿渡浉水作」刘长卿
　　清川已再涉，疲马共西还。何事行人倦，终年流水闲。
　　孤烟飞广泽，一鸟向空山。愁入云峰里，苍苍闭古关。

卷147_138 「送齐郎中典括州」刘长卿
　　星象移何处，旌麾独向东。劝耕沧海畔，听讼白云中。
　　树色双溪合，猿声万岭同。石门康乐住，几里枉帆通。

卷147_139 「过隐空和尚故居」刘长卿
　　自从飞锡去，人到沃洲稀。林下期何在，山中春独归。
　　踏花寻旧径，映竹掩空扉。寥落东峰上，犹堪静者依。

卷147_140 「过萧尚书故居见李花，感而成咏」刘长卿
　　手植已芳菲，心伤故径微。往年啼鸟至，今日主人非。
　　满地谁当扫，随风岂复归。空怜旧阴在，门客共沾衣。

卷147_141 「送袁处士」刘长卿
　　闲田北川下，静者去躬耕。万里空江菼，孤舟过郢城。
　　种荷依野水，移柳待山莺。出处安能问，浮云岂有情。

卷147_142 「酬李侍御登岳阳见寄」刘长卿
　　想见孤舟去，无由此路寻。暮帆遥在眼，春色独何心。
　　绿水潇湘阔，青山鄠杜深。谁当北风至，为尔一开襟。

卷147_143 「喜晴」刘长卿
　　晓日西风转，秋天万里明。湖天一种色，林鸟百般声。
　　霁景浮云满，游丝映水轻。今朝江上客，凡慰几人情。

　　　　　　　　　　　　　　　　

卷一百四十八

卷148_1 「夏口送徐郎中归朝」刘长卿
　　星象南宫远，风流上客稀。九重思晓奏，万里见春归。
　　棹发空江响，城孤落日晖。离心与杨柳，临水更依依。

卷148_2 「鄂渚听杜别驾弹胡琴」刘长卿
　　文姬留此曲，千载一知音。不解胡人语，空留楚客心。
　　声随边草动，意入陇云深。何事长江上，萧萧出塞吟。

卷148_3 「过鹦鹉洲王处士别业」刘长卿
　　白首此为渔，青山对结庐。问人寻野笋，留客馈家蔬。
　　古柳依沙发，春苗带雨锄。共怜芳杜色，终日伴闲居。

卷148_4 「寄万州崔使君（令钦）」刘长卿
　　时艰方用武，儒者任浮沈。摇落秋江暮，怜君巴峡深。
　　丘门多白首，蜀郡满青襟。自解书生咏，愁猿莫夜吟。

卷148_5 「送马秀才移家京洛便赴举」刘长卿
　　自从为楚客，不复扫荆扉。剑共丹诚在，书随白发归。
　　旧游经乱静，后进识君稀。空把相如赋，何人荐礼闱。

卷148_6 「送南特进赴归行营」刘长卿
　　闻道军书至，扬鞭不问家。虏云连白草，汉月到黄沙。
　　汗马河源饮，烧羌陇坻遮。翩翩新结束，去逐李轻车。

卷148_7 「送道标上人归南岳」刘长卿
　　悠然倚孤棹，却忆卧中林。江草将归远，湘山独往深。
　　白云留不住，渌水去无心。衡岳千峰乱，禅房何处寻。

卷148_8 「送梁侍御巡永州」刘长卿
　　萧萧江雨暮，客散野亭空。忧国天涯去，思乡岁暮同。
　　到时猿未断，回处水应穷。莫望零陵路，千峰万木中。

卷148_9 「岁夜喜魏万成、郭夏雪中相寻」刘长卿
　　新年欲变柳，旧客共沾衣。岁夜犹难尽，乡春又独归。
　　寒灯映虚牖，暮雪掩闲扉。且莫乘船去，平生相访稀。

卷148_10 「送蔡侍御赴上都」刘长卿
　　迟迟立驷马，久客恋潇湘。明日谁同路，新年独到乡。
　　孤烟向驿远，积雪去关长。秦地看春色，南枝不可忘。

卷148_11 「晦日陪辛大夫宴南亭」刘长卿
　　月晦逢休浣，年光逐宴移。早莺留客醉，春日为人迟。
　　蓂草全无叶，梅花遍压枝。政闲风景好，莫比岘山时。

卷148_12 「送独孤判官赴岭」刘长卿
　　伏波初树羽，待尔静川鳞。岭海看飞鸟，天涯问远人。
　　苍梧云里夕，青草嶂中春。遥想文身国，迎舟拜使臣。

卷148_13 「长沙馆中与郭夏对雨」刘长卿
　　长沙积雨晦，深巷绝人幽。润上春衣冷，声连暮角愁。
　　云横全楚地，树暗古湘洲。杳蔼江天外，空堂生百忧。

卷148_14 「陪辛大夫西亭宴观妓」刘长卿
　　歌舞怜迟日，旄麾映早春。莺窥陇西将，花对洛阳人。
　　醉罢知何事，恩深忘此身。任他行雨去，归路裛香尘。

卷148_15 「题魏万成江亭」刘长卿
　　萧条方岁晏，牢落对空洲。才出时人右，家贫湘水头。
　　苍山隐暮雪，白鸟没寒流。不是莲花府，冥冥不可求。

卷148_16 「春过裴虬郊园（时裴不在，因以寄之）」刘长卿
　　郊原春欲暮，桃杏落纷纷。何处随芳草，留家寄白云。
　　听莺情念友，看竹恨无君。长啸高台上，南风冀尔闻。

卷148_17 「送韦赞善使岭南」刘长卿
　　欲逐楼船将，方安卉服夷。炎洲经瘴远，春水上泷迟。
　　岁贡随重译，年芳遍四时。番禺静无事，空咏饮泉诗。

卷148_18 「送乔判官赴福州」刘长卿
　　扬帆向何处，插羽逐征东。夷落人烟迥，王程鸟路通。
　　江流回涧底，山色聚闽中。君去凋残后，应怜百越空。

卷148_19 「送李补阙之上都」刘长卿
　　独归西掖去，难接后尘游。向日三千里，朝天十二楼。
　　路看新柳夕，家对旧山秋。惆怅离心远，沧江空自流。

卷148_20 「送袁明府之任」刘长卿
　　既有亲人术，还逢试吏年。蓬蒿千里闭，村树几家全。
　　雪覆淮南道，春生颍谷烟。何时当莅政，相府待闻天。

卷148_21 「海盐官舍早春」刘长卿
　　小邑沧洲吏，新年白首翁。一官如远客，万事极飘蓬。
　　柳色孤城里，莺声细雨中。羁心早已乱，何事更春风。

卷148_22 「南湖送徐二十七西上」刘长卿
　　家在横塘曲，那能万里违。门临秋水掩，帆带夕阳飞。
　　傲俗宜纱帽，干时倚布衣。独将湖上月，相逐去还归。

卷148_23 「曲阿对月别岑况、徐说」刘长卿
　　金陵已芜没，函谷复烟尘。犹见南朝月，还随上国人。
　　白云心自远，沧海意相亲。何事须成别，汀洲欲暮春。

卷148_24 「送李侍御贬鄱阳」刘长卿
　　回车仍昨日，谪去已秋风。干越知何处，云山只向东。
　　暮天江色里，田鹤稻花中。却见鄱阳吏，犹应旧马骢。

卷148_25 「送路少府使东京便应制举」刘长卿
　　故人西奉使，胡骑正纷纷。旧国无来信，春江独送君。
　　五言凌白雪，六翮向青云。谁念沧洲吏，忘机鸥鸟群。

卷148_26 「松江独宿」刘长卿
　　洞庭初下叶，孤客不胜愁。明月天涯夜，青山江上秋。
　　一官成白首，万里寄沧洲。久被浮名系，能无愧海鸥。

卷148_27 「寻白石山真禅师旧草堂」刘长卿
　　惆怅云山暮，闲门独不开。何时飞杖锡，终日闭苍苔。
　　隔岭春犹在，无人燕亦来。谁堪暝投处，空复一猿哀。

卷148_28 「送行军张司马罢使回」刘长卿
　　时危身赴敌，事往任浮沈。末路三江去，当时百战心。
　　春风吴苑绿，古木剡山深。千里沧波上，孤舟不可寻。

卷148_29 「喜李翰自越至」刘长卿
　　南浮沧海上，万里到吴台。久别长相忆，孤舟何处来。
　　春风催客醉，江月向人开。羡尔无羁束，沙鸥独不猜。

卷148_30 「罪所留系寄张十四」刘长卿
　　不见君来久，冤深意未传。冶长空得罪，夷甫岂言钱。
　　直道天何在，愁容镜亦怜。因书欲自诉，无泪可潸然。

卷148_31 「送勤照和尚往睢阳赴太守请」刘长卿
　　燃灯传七祖，杖锡为诸侯。来去云无意，东西水自流。
　　青山春满目，白日夜随舟。知到梁园下，苍生赖此游。

卷148_32 「长门怨」刘长卿
　　何事长门闭，珠帘只自垂。月移深殿早，春向后宫迟。
　　蕙草生闲地，梨花发旧枝。芳菲自恩幸，看著被风吹。

卷148_33 「过横山顾山人草堂」刘长卿
　　只见山相掩，谁言路尚通。人来千嶂外，犬吠百花中。
　　细草香飘雨，垂杨闲卧风。却寻樵径去，惆怅绿溪东。

卷148_34 「送李校书适越谒杜中丞」刘长卿
　　江风处处尽，旦暮水空波。摇落行人去，云山向越多。
　　陈蕃悬榻待，谢客枉帆过。相见耶溪路，逶迤入薜萝。

卷148_35 「秋夜雨中，诸公过灵光寺所居」刘长卿
　　晤语青莲舍，重门闭夕阴。向人寒烛静，带雨夜钟沈。
　　流水从他事，孤云任此心。不能捐斗粟，终日愧瑶琴。

卷148_36 「西庭夜燕，喜评事兄拜会」刘长卿
　　犹是南州吏，江城又一春。隔帘湖上月，对酒眼中人。
　　棘寺初衔命，梅仙已误身。无心羡荣禄，唯待却垂纶。

卷148_37 「寻南溪常山道人隐居」刘长卿
　　一路经行处，莓苔见履痕。白云依静渚，春草闭闲门。
　　过雨看松色，随山到水源。溪花与禅意，相对亦忘言。

卷148_38 「扬州雨中张十宅观妓（一作张谓诗）」刘长卿
　　夜色带春烟，灯花拂更燃。残妆添石黛，艳舞落金钿。
　　掩笑频欹扇，迎歌乍动弦。不知巫峡雨，何事海西边。

卷148_39 「赴宣州使院，夜宴寂上人房，留辞前苏州韦使君」刘长卿
　　白云乖始愿，沧海有微波。恋旧争趋府，临危欲负戈。
　　春归花殿暗，秋傍竹房多。耐可机心息，其如羽檄何。

卷148_40 「送薛承矩秩满北游」刘长卿
　　匹马向何处，北游殊未还。寒云带飞雪，日暮雁门关。
　　一路傍汾水，数州看晋山。知君喜初服，只爱此身闲。

卷148_41 「饯别王十一南游」刘长卿
　　望君烟水阔，挥手泪沾巾。飞鸟没何处，青山空向人。
　　长江一帆远，落日五湖春。谁见汀洲上，相思愁白蘋.

卷148_42 「送严维尉诸暨（严即越州人）」刘长卿
　　爱尔文章远，还家印绶荣。退公兼色养，临下带乡情。
　　乔木映官舍，春山宜县城。应怜钓台石，闲却为浮名。

卷148_43 「送李七之笮水谒张相公」刘长卿
　　惆怅青春晚，殷勤浊酒垆。后时长剑涩，斜日片帆孤。
　　东阁邀才子，南昌老腐儒。梁园旧相识，谁忆卧江湖。

卷148_44 「送崔处士先适越」刘长卿
　　山阴好云物，此去又春风。越鸟闻花里，曹娥想镜中。
　　小江潮易满，万井水皆通。徒羡扁舟客，微官事不同。

卷148_45 「奉陪使君西庭送淮西魏判官（得山字）」刘长卿
　　羽檄催归恨，春风醉别颜。能邀五马送，自逐一星还。
　　破竹从军乐，看花听讼闲。遥知用兵处，多在八公山。

卷148_46 「狱中见壁画佛」刘长卿
　　不谓衔冤处，而能窥大悲。独栖丛棘下，还见雨花时。
　　地狭青莲小，城高白日迟。幸亲方便力，犹畏毒龙欺。

卷148_47 「送许拾遗还京」刘长卿
　　万里辞三殿，金陵到旧居。文星出西掖，卿月在南徐。
　　故里惊朝服，高堂捧诏书。暂容乘驷马，谁许恋鲈鱼。

卷148_48 「送张七判官还京觐省」刘长卿
　　春兰方可采，此去叶初齐。函谷莺声里，秦山马首西。
　　庭闱新柏署，门馆旧桃蹊。春色长安道，相随入禁闺。

卷148_49 「送孙莹京监擢第归蜀觐省」刘长卿
　　适贺一枝新，旋惊万里分。礼闱称独步，太学许能文。
　　征马望春草，行人看暮云。遥知倚门处，江树正氛氲。

卷148_50 「送史九赴任宁陵，兼呈单父史八时监察五兄初入台」刘长卿
　　趋府弟联兄，看君此去荣。春随千里道，河带万家城。
　　绣服棠花映，青袍草色迎。梁园修竹在，持赠结交情。

卷148_51 「卧病喜田九见寄」刘长卿
　　卧来能几日，春事已依然。不解谢公意，翻令静者便。
　　庭阴残旧雪，柳色带新年。寂寞深村里，唯君相访偏。

卷148_52 「重过宣峰寺山房，寄灵一上人」刘长卿
　　西陵潮信满，岛屿入中流。越客依风水，相思南渡头。
　　寒光生极浦，暮雪映沧洲。何事扬帆去，空惊海上鸥。

卷148_53 「云门寺访灵一上人」刘长卿
　　所思劳日夕，惆怅去西东。禅客知何在，春山到处同。
　　独行残雪里，相见白云中。请近东林寺，穷年事远公。

卷148_54 「送陆羽之茅山，寄李延陵」刘长卿
　　延陵衰草遍，有路问茅山。鸡犬驱将去，烟霞拟不还。
　　新家彭泽县，旧国穆陵关。处处逃名姓，无名亦是闲。

卷148_55 「寄灵一上人初还云门（一作皇甫曾诗）」刘长卿
　　寒霜白云里，法侣自相携。竹径通城下，松风隔水西。
　　方同沃洲去，不作武陵迷。仿佛知心处，高峰是会稽。

卷148_56 「寄灵一上人（一作皇甫冉诗，一作郎士元诗）」刘长卿
　　高僧本姓竺，开士旧名林。一去春山里，千峰不可寻。
　　新年芳草遍，终日白云深。欲徇微官去，悬知讶此心。

卷148_57 「送韩司直」刘长卿
　　游吴还入越，来往任风波。复送王孙去，其如春草何。
　　岸明残雪在，潮满夕阳多。季子杨柳庙，停舟试一过。

卷148_58 「酬李郎中夜登苏州城楼见寄」刘长卿
　　辛勤万里道，萧索九秋残。日照闽中夜，天凝海上寒。
　　客程无地远，主意在人安。遥寄登楼作，空知行路难。

卷148_59 「送人游越（一作郎士元诗）」刘长卿
　　未习风波事，初为吴越游。露沾湖色晓，月照海门秋。
　　梅市门何在，兰亭水尚流。西陵待潮处，落日满扁舟。

卷148_60 「赠普门上人」刘长卿
　　支公身欲老，长在沃洲多。惠力堪传教，禅心久伏魔。
　　山云随坐夏，江草伴头陀。借问回心后，贤愚去几何。

卷148_61 「送康判官往新安（一作皇甫冉诗）」刘长卿
　　不向新安去，那知江路长。猿声近庐霍，水色胜潇湘。
　　驿路收残雨，渔家带夕阳。何须愁旅泊，使者有辉光。

卷148_62 「送顾长」刘长卿
　　由来山水客，复道向新安。半是乘槎便，全非行路难。
　　晨装林月在，野饭浦沙寒。严子千年后，何人钓旧滩。

卷148_63 「九日登李明府北楼」刘长卿
　　九日登高望，苍苍远树低。人烟湖草里，山翠县楼西。
　　霜降鸿声切，秋深客思迷。无劳白衣酒，陶令自相携。

卷148_64 「同诸公登楼」刘长卿
　　秋草行将暮，登楼客思惊。千家同霁色，一雁报寒声。
　　北望无乡信，东游滞客行。今君佩铜墨，还有越乡情。

卷148_65 「送友人南游」刘长卿
　　不愁寻水远，自爱逐连山。虽在春风里，犹从芳草间。
　　去程何用计，胜事且相关。旅逸同群鸟，悠悠往复还。

卷148_66 「送裴二十一」刘长卿
　　多病长无事，开筵暂送君。正愁帆带雨，莫望水连云。
　　客思闲偏极，川程远更分。不须论早晚，惆怅又离群。

卷148_67 「送张判官罢使东归」刘长卿
　　白首辞知己，沧洲忆旧居。落潮回野艇，积雪卧官庐。
　　范叔寒犹在，周王岁欲除。春山数亩地，归去带经鉏.

卷148_68 「早春」刘长卿
　　微雨夜来歇，江南春色回。本惊时不住，还恐老相催。
　　人好千场醉，花无百日开。岂堪沧海畔，为客十年来。

卷148_69 「送青苗郑判官归江西」刘长卿
　　三苗馀古地，五稼满秋田。来问周公税，归输汉俸钱。
　　江城寒背日，湓水暮连天。南楚凋残后，疲民赖尔怜。

卷148_70 「过包尊师山院」刘长卿
　　卖药曾相识，吹箫此复闻。杏花谁是主，桂树独留君。
　　漱玉临丹井，围棋访白云。道经今为写，不虑惜鹅群。

卷148_71 「故女道士婉仪太原郭氏挽歌词」刘长卿
　　作范宫闱睦，归真道艺超。驭风仙路远，背日帝宫遥。
　　鸾殿空留处，霓裳已罢朝。淮王哀不尽，松柏但萧萧。
　　宫禁恩长隔，神仙道已分。人间惊早露，天上失朝云。
　　逝水年无限，佳城日易曛。箫声将薤曲，哀断不堪闻。

卷148_72 「少年行」刘长卿
　　射飞夸侍猎，行乐爱联镳。荐枕青蛾艳，鸣鞭白马骄。
　　曲房珠翠合，深巷管弦调。日晚春风里，衣香满路飘。

卷148_73 「归弋阳山居，留别卢、邵二侍御」刘长卿
　　渺渺归何处，沿流附客船。久依鄱水住，频税越人田。
　　偶俗机偏少，安闲性所便。只应君少惯，又欲寄林泉。

卷148_74 「赴江西，湖上赠皇甫曾之宣州」刘长卿
　　莫恨扁舟去，川途我更遥。东西潮渺渺，离别雨萧萧。
　　流水通春谷，青山过板桥。天涯有来客，迟尔访渔樵。

卷148_75 「湘中纪行十首。湘妃庙」刘长卿
　　荒祠古木暗，寂寂此江濆。未作湘南雨，知为何处云。
　　苔痕断珠履，草色带罗裙。莫唱迎仙曲，空山不可闻。

卷148_76 「湘中纪行十首。斑竹岩」刘长卿
　　苍梧在何处，斑竹自成林。点点留残泪，枝枝寄此心。
　　寒山响易满，秋水影偏深。欲觅樵人路，蒙笼不可寻。

卷148_77 「湘中纪行十首。洞山阳（一作洞阳山）」刘长卿
　　旧日仙成处，荒林客到稀。白云将犬去，芳草任人归。
　　空谷无行径，深山少落晖。桃园几家住，谁为扫荆扉。

卷148_78 「湘中纪行十首。云母溪」刘长卿
　　云母映溪水，溪流知几春。深藏武陵客，时过洞庭人。
　　白发惭皎镜，清光媚奫沦。寥寥古松下，岁晚挂头巾。

卷148_79 「湘中纪行十首。赤沙湖」刘长卿
　　茫茫葭菼外，一望一沾衣。秋水连天阔，涔阳何处归。
　　沙鸥积暮雪，川日动寒晖。楚客来相问，孤舟泊钓矶。

卷148_80 「湘中纪行十首。秋云岭」刘长卿
　　山色无定姿，如烟复如黛。孤峰夕阳后，翠岭秋天外。
　　云起遥蔽亏，江回频向背。不知今远近，到处犹相对。

卷148_81 「湘中纪行十首。花石潭」刘长卿
　　江枫日摇落，转爱寒潭静。水色淡如空，山光复相映。
　　人闲流更慢，鱼戏波难定。楚客往来多，偏知白鸥性。

卷148_82 「湘中纪行十首。石围峰（一作石菌山）」刘长卿
　　前山带秋色，独往秋江晚。叠嶂入云多，孤峰去人远。
　　夤缘不可到，苍翠空在眼。渡口问渔家，桃源路深浅。

卷148_83 「湘中纪行十首。浮石濑」刘长卿
　　秋月照潇湘，月明闻荡桨。石横晚濑急，水落寒沙广。
　　众岭猿啸重，空江人语响。清晖朝复暮，如待扁舟赏。

卷148_84 「湘中纪行十首。横龙渡」刘长卿
　　空传古岸下，曾见蛟龙去。秋水晚沈沈，犹疑在深处。
　　乱声沙上石，倒影云中树。独见一扁舟，樵人往来渡。

卷148_85 「杂咏八首上礼部李侍郎。幽琴」刘长卿
　　月色满轩白，琴声宜夜阑。飗飗青丝上，静听松风寒。
　　古调虽自爱，今人多不弹。向君投此曲，所贵知音难。

卷148_86 「杂咏八首上礼部李侍郎。晚桃」刘长卿
　　四月深涧底，桃花方欲然。宁知地势下，遂使春风偏。
　　此意颇堪惜，无言谁为传。过时君未赏，空媚幽林前。

卷148_87 「杂咏八首上礼部李侍郎。疲马」刘长卿
　　玄黄一疲马，筋力尽胡尘。骧首北风夕，徘徊鸣向人。
　　谁怜弃置久，却与驽骀亲。犹恋长城外，青青寒草春。

卷148_88 「杂咏八首上礼部李侍郎。春镜」刘长卿
　　宝镜凌曙开，含虚净如水。独悬秦台上，万象清光里。
　　岂虑高鉴偏，但防流尘委。不知娉婷色，回照今何似。

卷148_89 「杂咏八首上礼部李侍郎。古剑」刘长卿
　　龙泉闲古匣，苔藓沦此地。何意久藏锋，翻令世人弃。
　　铁衣今正涩，宝刃犹可试。倘遇拂拭恩，应知剸犀利。

卷148_90 「杂咏八首上礼部李侍郎。旧井」刘长卿
　　旧井依旧城，寒水深洞彻。下看百馀尺，一镜光不灭。
　　素绠久未垂，清凉尚含洁。岂能无汲引，长讶君恩绝。

卷148_91 「杂咏八首上礼部李侍郎。白鹭」刘长卿
　　亭亭常独立，川上时延颈。秋水寒白毛，夕阳吊孤影。
　　幽姿闲自媚，逸翮思一骋。如有长风吹，青云在俄顷。

卷148_92 「杂咏八首上礼部李侍郎。寒釭」刘长卿
　　向夕灯稍进，空堂弥寂寞。光寒对愁人，时复一花落。
　　但恐明见累，何愁暗难托。恋君秋夜永，无使兰膏薄。

卷148_93 「寄李侍御」刘长卿
　　旧国人未归，芳洲草还碧。年年湖上亭，怅望江南客。
　　骢马入关西，白云独何适。相思烟水外，唯有心不隔。

卷148_94 「晚泊湘江怀故人」刘长卿
　　天涯片云去，遥指帝乡忆。惆怅增暮情，潇湘复秋色。
　　扁舟宿何处，落日羡归翼。万里无故人，江鸥不相识。

卷148_95 「过邬三湖上书斋」刘长卿
　　何事东南客，忘机一钓竿。酒香开瓮老，湖色对门寒。
　　向郭青山送，临池白鸟看。见君能浪迹，予亦厌微官。

卷148_96 「从军六首」刘长卿
　　回看虏骑合，城下汉兵稀。白刃两相向，黄云愁不飞。
　　手中无尺铁，徒欲突重围。
　　目极雁门道，青青边草春。一身事征战，匹马同苦辛。
　　末路成白首，功归天下人。
　　倚剑白日暮，望乡登戍楼。北风吹羌笛，此夜关山愁。
　　回首不无意，滹河空自流。
　　黄沙一万里，白首无人怜。报国剑已折，归乡身幸全。
　　单于古台下，边色寒苍然。
　　落日更萧条，北风动枯草。将军追虏骑，夜失阴山道。
　　战败仍树勋，韩彭但空老。
　　草枯秋塞上，望见渔阳郭。胡马嘶一声，汉兵泪双落。
　　谁为吮疮者，此事今人薄。

卷148_97 「龙门八咏。阙口」刘长卿
　　秋山日摇落，秋水急波澜。独见鱼龙气，长令烟雨寒。
　　谁穷造化力，空向两崖看。

卷148_98 「龙门八咏。水东渡」刘长卿
　　山叶傍崖赤，千峰秋色多。夜泉发清响，寒渚生微波。
　　稍见沙上月，归人争渡河。

卷148_99 「龙门八咏。福公塔」刘长卿
　　寂寞对伊水，经行长未还。东流自朝暮，千载空云山。
　　谁见白鸥鸟，无心洲渚间。

卷148_100 「龙门八咏。远公龛」刘长卿
　　松路向精舍，花龛归老僧。闲云随锡杖，落日低金绳。
　　入夜翠微里，千峰明一灯。

卷148_101 「龙门八咏。石楼」刘长卿
　　隐隐见花阁，隔河映青林。水田秋雁下，山寺夜钟深。
　　寂寞群动息，风泉清道心。

卷148_102 「龙门八咏。下山」刘长卿
　　谁识往来意，孤云长自闲。风寒未渡水，日暮更看山。
　　木落众峰出，龙宫苍翠间。

卷148_103 「龙门八咏。水西渡」刘长卿
　　伊水摇镜光，纤鳞如不隔。千龛道傍古，一鸟沙上白。
　　何事还山云，能留向城客。

卷148_104 「龙门八咏。渡水」刘长卿
　　日暮下山来，千山暮钟发。不知波上棹，还弄山中月。
　　伊水连白云，东南远明灭。

卷148_105 「月下听砧」刘长卿
　　夜静掩寒城，清砧发何处。声声捣秋月，肠断卢龙戍。
　　未得寄征人，愁霜复愁露。

卷148_106 「送丘为赴上都（一作送皇甫曾）」刘长卿
　　帝乡何处是，歧路空垂泣。楚思愁暮多，川程带潮急。
　　潮归人不归，独向空塘立。

卷148_107 「题大理黄主簿湖上高斋」刘长卿
　　闭门湖水畔，自与白鸥亲。竟日窗中岫，终年林下人。
　　俗轻儒服弊，家厌法官贫。多雨茅檐夜，空洲草径春。
　　桃源君莫爱，且作汉朝臣。

卷148_108 「平蕃曲三首」刘长卿
　　吹角报蕃营，回军欲洗兵。已教青海外，自筑汉家城。
　　渺渺戍烟孤，茫茫塞草枯。陇头那用闭，万里不防胡。
　　绝漠大军还，平沙独戍闲。空留一片石，万古在燕山。

卷148_109 「送郑说之歙州谒薛侍郎」刘长卿
　　漂泊来千里，讴谣满百城。汉家尊太守，鲁国重诸生。
　　俗变人难理，江传水至清。船经危石住，路入乱山行。
　　老得沧州趣，春伤白首情。尝闻马南郡，门下有康成。

卷148_110 「题独孤使君湖上林亭」刘长卿
　　出树倚朱阑，吹铙引上官。老农持锸拜，时稼卷帘看。
　　水对登龙净，山当建隼寒。夕阳湖草动，秋色渚田宽。
　　渤海人无事，荆州客独安。谢公何足比，来往石门难。

卷148_111 「酬滁州李十六使君见赠」刘长卿
　　满镜悲华发，空山寄此身。白云家自有，黄卷业长贫。
　　懒任垂竿老，狂因酿黍春。桃花迷圣代，桂树狎幽人。
　　幢盖方临郡，柴荆忝作邻。但愁千骑至，石路却生尘。

卷148_112 「送严维赴河南充严中丞幕府」刘长卿
　　久别耶溪客，来乘使者轩。用才荣入幕，扶病喜同樽。
　　山屐留何处，江帆去独翻。暮情辞镜水，秋梦识云门。
　　莲府开花萼，桃园寄子孙。何当举严助，遍沐汉朝恩。

卷148_113 「酬包谏议佶见寄之什」刘长卿
　　佐郡愧顽疏，殊方亲里闾。家贫寒未度，身老岁将除。
　　过雪山僧至，依阳野客舒。药陈随远宦，梅发对幽居。
　　落日栖鸮鸟，行人遗鲤鱼。高文不可和，空愧学相如。

卷148_114 「栖霞寺东峰寻南齐明征君故居」刘长卿
　　山人今不见，山鸟自相从。长啸辞明主，终身卧此峰。
　　泉源通石径，涧户掩尘容。古墓依寒草，前朝寄老松。
　　片云生断壁，万壑遍疏钟。惆怅空归去，犹疑林下逢。

卷148_115 「奉和赵给事使君，留赠李婺州舍人兼谢舍人别驾之什」刘长卿
　　便道访情亲，东方千骑尘。禁深分直夜，地远独行春。
　　绛阙辞明主，沧洲识近臣。云山随候吏，鸡犬逐归人。
　　庭顾婆娑老，邦传蔽芾新。玄晖翻佐理，闻到郡斋频。

卷148_116 「行营酬吕侍御时尚书问罪襄阳军次汉东境上…诗以见谕」刘长卿
　　不敢淮南卧，来趋汉将营。受辞瞻左钺，扶疾往前旌。
　　井税鹑衣乐，壶浆鹤发迎。水归馀断岸，烽至掩孤城。
　　晚日归千骑，秋风合五兵。孔璋才素健，早晚檄书成。

卷148_117 「登迁仁楼，酬子婿李穆」刘长卿
　　临风敞丽谯，落日听吹铙。归路空回首，新章已在腰。
　　非才受官谤，无政作人谣。俭岁安三户，馀年寄六条。
　　春芜生楚国，古树过隋朝。赖有东床客，池塘免寂寥。

卷148_118 「别李氏女子」刘长卿
　　念尔嫁犹近，稚年那别亲。临歧方教诲，所贵和六姻。
　　俯首戴荆钗，欲拜凄且嚬。本来儒家子，莫耻梁鸿贫。
　　汉川若可涉，水清石磷磷。天涯远乡妇，月下孤舟人。

卷148_119 「长沙早春雪后临湘水，呈同游诸子」刘长卿
　　汀洲暖渐渌，烟景淡相和。举目方如此，归心岂奈何。
　　日华浮野雪，春色染湘波。北渚生芳草，东风变旧柯。
　　江山古思远，猿鸟暮情多。君问渔人意，沧浪自有歌。

卷148_120 「自道林寺西入石路至麓山寺，过法崇禅师故居」刘长卿
　　山僧候谷口，石路拂莓苔。深入泉源去，遥从树杪回。
　　香随青霭散，钟过白云来。野雪空斋掩，山风古殿开。
　　桂寒知自发，松老问谁栽。惆怅湘江水，何人更渡杯。

卷148_121 「和袁郎中破贼后军行过剡中山水谨上太尉（即李光弼）」刘长卿
　　剡路除荆棘，王师罢鼓鼙。农归沧海畔，围解赤城西。
　　赦罪春阳发，收兵太白低。远峰来马首，横笛入猿啼。
　　兰渚催新幄，桃源识故蹊。已闻开阁待，谁许卧东溪。

卷148_122 「送郑十二还庐山别业」刘长卿
　　浔阳数亩宅，归卧掩柴关。谷口何人待，门前秋草闲。
　　忘机卖药罢，无语杖藜还。旧笋成寒竹，空斋向暮山。
　　水流经舍下，云去到人间。桂树花应发，因行寄一攀。

卷148_123 「至饶州寻陶十七不在寄赠」刘长卿
　　谪宦投东道，逢君已北辕。孤蓬向何处，五柳不开门。
　　去国空回首，怀贤欲诉冤。梅枝横岭峤，竹路过湘源。
　　月下高秋雁，天南独夜猿。离心与流水，万里共朝昏。

卷148_124 「奉陪郑中丞自宣州解印，与诸侄宴馀干后溪」刘长卿
　　迹远亲鱼鸟，功成厌鼓鼙。林中阮生集，池上谢公题。
　　户牖垂藤合，藩篱插槿齐。夕阳山向背，春草水东西。
　　度雨诸峰出，看花几路迷。何劳问秦汉，更入武陵溪。

　　　　　　　　　　　　　　　　

卷一百四十九

卷149_1 「同诸公袁郎中宴筵喜加章服」刘长卿
　　手诏来筵上，腰金向粉闱。勋名传旧阁，蹈舞著新衣。
　　白社同游在，沧洲此会稀。寒笳发后殿，秋草送西归。
　　世难常摧敌，时闲已息机。鲁连功可让，千载一相挥。

卷149_2 「毗陵送邹结先赴河南充判官」刘长卿
　　王事相逢少，云山奈别何。芳年临水怨，瓜步上潮过。
　　客路方经楚，乡心共渡河。凋残春草在，离乱故城多。
　　罢战逢时泰，轻徭伫俗和。东西此分手，惆怅恨烟波。

卷149_3 「送徐大夫赴广州」刘长卿
　　上将坛场拜，南荒羽檄招。远人来百越，元老事三朝。
　　雾绕龙山暗，山连象郡遥。路分江淼淼，军动马萧萧。
　　画角知秋气，楼船逐暮潮。当令输贡赋，不使外夷骄。

卷149_4 「九日题蔡国公主楼」刘长卿
　　主第人何在，重阳客暂寻。水馀龙镜色，云罢凤箫音。
　　暗牖藏昏晓，苍苔换古今。晴山卷幔出，秋草闭门深。
　　篱菊仍新吐，庭槐尚旧阴。年年画梁燕，来去岂无心。

卷149_5 「送荀八过山阴旧县，兼寄剡中诸官」刘长卿
　　访旧山阴县，扁舟到海涯。故林嗟满岁，春草忆佳期。
　　晚景千峰乱，晴江一鸟迟。桂香留客处，枫暗泊舟时。
　　旧石曹娥篆，空山夏禹祠。剡溪多隐吏，君去道相思。

卷149_6 「奉饯元侍郎加豫章采访兼赐章服（时初停节度）」刘长卿
　　任重兼乌府，时平偃豹韬。澄清湘水变，分别楚山高。
　　花对彤襜发，霜和白雪操。黄金装旧马，青草换新袍。
　　岭暗猿啼月，江寒鹭映涛。豫章生宇下，无使翳蓬蒿。

卷149_7 「奉饯郎中四兄罢馀杭太守承恩加侍御史…赴汝南行营」刘长卿
　　星使三江上，天波万里通。权分金节重，恩借铁冠雄。
　　梅吹前军发，棠阴旧府空。残春锦障外，初日羽旗东。
　　岸柳遮浮鹢，江花隔避骢。离心在何处，芳草满吴宫。

卷149_8 「送贾侍御克复后入京」刘长卿
　　对酒心不乐，见君动行舟。回看暮帆隐，独向空江愁。
　　晴云淡初夜，春塘深慢流。温颜风霜霁，喜气烟尘收。
　　驰馹数千里，朝天十二楼。因之报亲爱，白发生沧洲。

卷149_9 「会稽王处士草堂壁画衡霍诸山」刘长卿
　　粉壁衡霍近，群峰如可攀。能令堂上客，见尽湖南山。
　　青翠数千仞，飞来方丈间。归云无处灭，去鸟何时还。
　　胜事日相对，主人常独闲。稍看林壑晚，佳气生重关。

卷149_10 「惠福寺与陈留诸官茶会（得西字）」刘长卿
　　到此机事遣，自嫌尘网迷。因知万法幻，尽与浮云齐。
　　疏竹映高枕，空花随杖藜。香飘诸天外，日隐双林西。
　　傲吏方见狎，真僧幸相携。能令归客意，不复还东溪。

卷149_11 「金陵西泊舟临江楼」刘长卿
　　萧条金陵郭，旧是帝王州。日暮望乡处，云边江树秋。
　　楚云不可托，楚水只堪愁。行客千万里，沧波朝暮流。
　　迢迢洛阳梦，独卧清川楼。异乡共如此，孤帆难久游。

卷149_12 「题灵祐上人法华院木兰花（其树岭南，移植此地）」刘长卿
　　庭种南中树，年华几度新。已依初地长，独发旧园春。
　　映日成华盖，摇风散锦茵。色空荣落处，香醉往来人。
　　菡萏千灯遍，芳菲一雨均。高柯倘为楫，渡海有良因。

卷149_13 「宿严维宅送包佶（一作皇甫冉诗）」刘长卿
　　江湖同避地，分首自依依。尽室今为客，惊秋空念归。
　　岁储无别墅，寒服羡邻机。草色村桥晚，蝉声江树稀。
　　夜深宜共醉，时难忍相违。何事随阳雁，汀洲忽背飞。

卷149_14 「送从弟贬袁州（一作皇甫冉诗，题作送从弟豫贬远州）」刘长卿
　　何事成迁客，思归不见乡。游吴经万里，吊屈向三湘。
　　水与荆巫接，山通鄢郢长。名羞黄绶系，身是白眉郎。
　　独结南枝恨，应思北雁行。忧来沽楚酒，老鬓莫凝霜。

卷149_15 「无锡东郭送友人游越」刘长卿
　　客路风霜晓，郊原春兴馀。平芜不可望，游子去何如。
　　烟水乘湖阔，云山适越初。旧都怀作赋，古穴觅藏书。
　　碑缺曹娥宅，林荒逸少居。江湖无限意，非独为樵渔。

卷149_16 「送邵州判官往南（一作皇甫冉诗）」刘长卿
　　看君发原隰，驷牡志皇皇。始罢沧江令，还随粉署郎。
　　海沂军未息，河兖岁仍荒。征税人全少，榛芜虏近亡。
　　新知行宋远，相望隔淮长。早晚裁书寄，银钩伫八行。

卷149_17 「出丰县界寄韩明府」刘长卿
　　回首古原上，未能辞旧乡。西风收暮雨，隐隐分芒砀。
　　贤友此为邑，令名满徐方。音容想在眼，暂若升琴堂。
　　疲马顾春草，行人看夕阳。自非传尺素，谁为论中肠。

卷149_18 「别陈留诸官」刘长卿
　　恋此东道主，能令西上迟。徘徊暮郊别，惆怅秋风时。
　　上国邈千里，夷门难再期。行人望落日，归马嘶空陂。
　　不愧宝刀赠，维怀琼树枝。音尘倘未接，梦寐徒相思。

卷149_19 「观李凑所画美人障子」刘长卿
　　爱尔含天姿，丹青有殊智。无间已得象，象外更生意。
　　西子不可见，千载无重还。空令浣沙态，犹在含毫间。
　　一笑岂易得，双蛾如有情。窗风不举袖，但觉罗衣轻。
　　华堂翠幕春风来，内阁金屏曙色开。此中一见乱人目，
　　只疑行到云阳台。

卷149_20 「送史判官奏事之灵武，兼寄巴西亲故」刘长卿
　　中州日纷梗，天地何时泰。独有西归心，遥悬夕阳外。
　　故人奉章奏，此去论利害。阳雁南渡江，征骖去相背。
　　因君欲寄远，何处问亲爱。空使沧洲人，相思减衣带。

卷149_21 「自鄱阳还，道中寄褚征君」刘长卿
　　南风日夜起，万里孤帆漾。元气连洞庭，夕阳落波上。
　　故人烟水隔，复此遥相望。江信久寂寥，楚云独惆怅。
　　爱君清川口，弄月时棹唱。白首无子孙，一生自疏旷。

卷149_22 「石梁湖有寄（一作怀陆兼）」刘长卿
　　故人千里道，沧波一年别。夜上明月楼，相思楚天阔。
　　潇潇清秋暮，袅袅凉风发。湖色淡不流，沙鸥远还灭。
　　烟波日已远，音问日已绝。岁晏空含情，江皋绿芳歇。

卷149_23 「送沈少府之任淮南」刘长卿
　　惜君滞南楚，枳棘徒栖凤。独与千里帆，春风远相送。
　　此行山水好，时物亦应众。一鸟飞长淮，百花满云梦。
　　相期丹霄路，遥听清风颂。勿为州县卑，时来自为用。

卷149_24 「严子濑东送马处直归苏」刘长卿
　　望君舟已远，落日潮未退。目送沧海帆，人行白云外。
　　江中远回首，波上生微霭。秋色姑苏台，寒流子陵濑。
　　相送苦易散，动别知难会。从此日相思，空令减衣带。

卷149_25 「宿怀仁县南湖，寄东海荀处士」刘长卿
　　向夕敛微雨，晴开湖上天。离人正惆怅，新月愁婵娟。
　　伫立白沙曲，相思沧海边。浮云自来去，此意谁能传。
　　一水不相见，千峰随客船。寒塘起孤雁，夜色分盐田。
　　时复一延首，忆君如眼前。

卷149_26 「初至洞庭，怀灞陵别业」刘长卿
　　长安邈千里，日夕怀双阙。已是洞庭人，犹看灞陵月。
　　谁堪去乡意，亲戚想天末。昨夜梦中归，烟波觉来阔。
　　江皋见芳草，孤客心欲绝。岂讶青春来，但伤经时别。
　　长天不可望，鸟与浮云没。

卷149_27 「题萧郎中开元寺新构幽寂亭」刘长卿
　　康乐爱山水，赏心千载同。结茅依翠微，伐木开蒙笼。
　　孤峰倚青霄，一径去不穷。候客石苔上，礼僧云树中。
　　旷然见沧洲，自远来清风。五马留谷口，双旌薄烟虹。
　　沉沉众香积，眇眇诸天空。独往应未遂，苍生思谢公。

卷149_28 「同姜濬题裴式微馀干东斋」刘长卿
　　世事终成梦，生涯欲半过。白云心已矣，沧海意如何。
　　藜杖全吾道，榴花养太和。春风骑马醉，江月钓鱼歌。
　　散帙看虫蠹，开门见雀罗。远山终日在，芳草傍人多。
　　吏体庄生傲，方言楚俗讹。屈平君莫吊，肠断洞庭波。

卷149_29 「赠元容州」刘长卿
　　拥旌临合浦，上印卧长沙。海徼长无戍，湘山独种畬。
　　政传通岁贡，才惜过年华。万里依孤剑，千峰寄一家。
　　累征期旦暮，未起恋烟霞。避世歌芝草，休官醉菊花。
　　旧游如梦里，此别是天涯。何事沧波上，漂漂逐海槎。

卷149_30 「夏口送长宁杨明府归荆南，因寄幕府诸公」刘长卿
　　关西杨太尉，千载德犹闻。白日俱终老，清风独至君。
　　身承远祖遗，才出众人群。举世贪荆玉，全家恋楚云。
　　向烟帆杳杳，临水叶纷纷。草覆昭丘绿，江从夏口分。
　　高名光盛府，异姓宠殊勋。百越今无事，南征欲罢军。

卷149_31 「奉和杜相公新移长兴宅，呈元相公」刘长卿
　　间世生贤宰，同心奉至尊。功高开北第，机静灌中园。
　　入并蝉冠影，归分骑士喧。窗闻汉宫漏，家识杜陵源。
　　献替常焚藁，优闲独对萱。花香逐荀令，草色对王孙。
　　有地先开阁，何人不扫门。江湖难自退，明主托元元。

卷149_32 「湖南使还，留辞辛大夫」刘长卿
　　王师劳近甸，兵食仰诸侯。天子无南顾，元勋在上游。
　　大才生间气，盛业拯横流。风景随摇笔，山川入运筹。
　　羽觞交饯席，旄节对归舟。莺识春深恨，猿知日去愁。
　　别离花寂寂，南北水悠悠。唯有家兼国，终身共所忧。

卷149_33 「泛曲阿后湖，简同游诸公」刘长卿
　　元气浮积水，沉沉深不流。春风万顷绿，映带至徐州。
　　为客难适意，逢君方暂游。夤缘白蘋际，日暮沧浪舟。
　　渡口微月进，林西残雨收。水云去仍湿，沙鹤鸣相留。
　　且习子陵隐，能忘生事忧。此中深有意，非为钓鱼钩。

卷149_34 「北游酬孟云卿见寄」刘长卿
　　忽忽忘前事，事愿能相乖。衣马日羸弊，谁辨行与才。
　　善道居贫贱，洁服蒙尘埃。行行无定止，懔坎难归来。
　　慈母忧疾疹，室家念栖莱。幸君夙姻亲，深见中外怀。
　　俟子惜时节，怅望临高台。

卷149_35 「冬夜宿扬州开元寺烈公房，送李侍御之江东」刘长卿
　　迁客投百越，穷阴淮海凝。中原驰困兽，万里栖饥鹰。
　　寂寂连宇下，爱君心自弘。空堂来霜气，永夜清明灯。
　　发后望烟水，相思劳寝兴。暮帆背楚郭，江色浮金陵。
　　此去尔何恨，近名予未能。炉峰若便道，为访东林僧。

卷149_36 「南楚怀古」刘长卿
　　南国久芜没，我来空郁陶。君看章华宫，处处生蓬蒿。
　　但见陵与谷，岂知贤与豪。精魂托古木，宝剑捐江皋。
　　倚棹下晴景，回舟随晚涛。碧云暮寥落，湖上秋天高。
　　往事那堪问，此心徒自劳。独馀湘水上，千载闻离骚。

卷149_37 「上湖田馆南楼忆朱宴」刘长卿
　　漂泊日复日，洞庭今更秋。白云如有意，万里望孤舟。
　　何事爱成别，空令登此楼。天光映波动，月影随江流。
　　鹤唳静寒渚，猿啼深夜洲。归期诚已促，清景仍相留。
　　顷者慕独往，尔来悲远游。风波自此去，桂水空离忧。

卷149_38 「送姚八之句容旧任，便归江南」刘长卿
　　故人还水国，春色动离忧。碧草千万里，沧江朝暮流。
　　桃花迷旧路，萍叶荡归舟。远戍看京口，空城问石头。
　　折芳佳丽地，望月西南楼。猿鸟共孤屿，烟波连数州。
　　谁家过楚老，何处恋江鸥。尺素能相报，湖山若个忧。

卷149_39 「睢阳赠李司仓」刘长卿
　　白露变时候，蛩声暮啾啾。飘飘洛阳客，惆怅梁园秋。
　　只为乏生计，尔来成远游。一身不家食，万事从人求。
　　且喜接馀论，足堪资小留。寒城落日后，砧杵令人愁。
　　归路岁时尽，长河朝夕流。非君深意愿，谁复能相忧。

卷149_40 「杪秋洞庭中，怀亡道士谢太虚」刘长卿
　　漂泊日复日，洞庭今更秋。青枫亦何意，此夜催人愁。
　　惆怅客中月，徘徊江上楼。心知楚天远，目送沧波流。
　　羽客久已殁，微言无处求。空馀白云在，容与随孤舟。
　　千里杳难望，一身当独游。故园复何许，江海徒迟留。

卷149_41 「同郭参谋咏崔仆射淮南节度使厅前竹」刘长卿
　　昔种梁王苑，今移汉将坛。蒙笼低冕过，青翠卷帘看。
　　得地移根远，经霜抱节难。开花成凤实，嫩笋长鱼竿。
　　蔼蔼军容静，萧萧郡宇宽。细音和角暮，疏影上门寒。
　　湘浦何年变，山阳几处残。不知轩屏侧，岁晚对袁安。

卷149_42 「硖石遇雨，宴前主簿从兄子英宅」刘长卿
　　县城苍翠里，客路两崖开。硖石云漠漠，东风吹雨来。
　　吾兄此为吏，薄宦知无媒。方寸抱秦镜，声名传楚材。
　　折腰五斗间，黾勉随尘埃。秩满少馀俸，家贫仍散财。
　　谁言次东道，暂预倾金罍。虽欲少留此，其如归限催。

卷149_43 「江中晚钓，寄荆南一二相识」刘长卿
　　楚郭微雨收，荆门遥在目。漾舟水云里，日暮春江绿。
　　霁华静洲渚，暝色连松竹。月出波上时，人归渡头宿。
　　一身已无累，万事更何欲。渔父自夷犹，白鸥不羁束。
　　既怜沧浪水，复爱沧浪曲。不见眼中人，相思心断续。

卷149_44 「九日岳阳待黄遂、张涣」刘长卿
　　别君颇已久，离念与时积。楚水空浮烟，江楼望归客。
　　徘徊正伫想，仿佛如暂觌。心目徒自亲，风波尚相隔。
　　青林泊舟处，猿鸟愁孤驿。遥见郭外山，苍然雨中夕。
　　季鹰久疏旷，叔度早畴昔。反棹来何迟，黄花候君摘。

卷149_45 「题王少府尧山隐处，简陆鄱阳」刘长卿
　　故人沧洲吏，深与世情薄。解印二十年，委身在丘壑。
　　买田楚山下，妻子自耕凿。群动心有营，孤云本无著。
　　因收溪上钓，遂接林中酌。对酒春日长，山村杏花落。
　　陆生鄱阳令，独步建谿作。早晚休此官，随君永栖托。

卷149_46 「晚次湖口有怀」刘长卿
　　霭然空水合，目极平江暮。南望天无涯，孤帆落何处。
　　顷为衡湘客，颇见湖山趣。朝气和楚云，夕阳映江树。
　　帝乡劳想望，万里心来去。白发生扁舟，沧波满归路。
　　秋风今已至，日夜雁南度。木叶辞洞庭，纷纷落无数。

卷149_47 「陪元侍御游支硎山寺」刘长卿
　　支公去已久，寂寞龙华会。古木闭空山，苍然暮相对。
　　林峦非一状，水石有馀态。密竹藏晦明，群峰争向背。
　　峰峰带落日，步步入青霭。香气空翠中，猿声暮云外。
　　留连南台客，想像西方内。因逐溪水还，观心两无碍。

卷149_48 「桂阳西州晚泊古桥村住人」刘长卿
　　洛阳别离久，江上心可得。惆怅增暮情，潇湘复秋色。
　　故山隔何处，落日羡归翼。沧海空自流，白鸥不相识。
　　悲蛩满荆渚，辍棹徒沾臆。行客念寒衣，主人愁夜织。
　　帝乡片云去，遥寄千里忆。南路随天长，征帆杳无极。

卷149_49 「夕次檐石湖，梦洛阳亲故」刘长卿
　　天涯望不尽，日暮愁独去。万里云海空，孤帆向何处。
　　寄身烟波里，颇得湖山趣。江气和楚云，秋声乱枫树。
　　如何异乡县，日复怀亲故。遥与洛阳人，相逢梦中路。
　　不堪明月里，更值清秋暮。倚棹对沧波，归心共谁语。

卷149_50 「按覆后归睦州，赠苗侍御」刘长卿
　　地远心难达，天高谤易成。羊肠留覆辙，虎口脱馀生。
　　直氏偷金枉，于家决狱明。一言知己重，片议杀身轻。
　　日下人谁忆，天涯客独行。年光销蹇步，秋气入衰情。
　　建德知何在，长江问去程。孤舟百口渡，万里一猿声。
　　落日开乡路，空山向郡城。岂令冤气积，千古在长平。

卷149_51 「奉寄婺州李使君舍人」刘长卿
　　建隼罢鸣珂，初传来暮歌。渔樵识太古，草树得阳和。
　　东道诸生从，南依远客过。天清婺女出，土厚绛人多。
　　永日空相望，流年复几何。崖开当夕照，叶去逐寒波。
　　眼暗经难受，身闲剑懒磨。似鸮占贾谊，上马试廉颇。
　　穷分安藜藿，衰容胜薜萝。只应随越鸟，南翥托高柯。

卷149_52 「哭魏兼遂」刘长卿
　　古今俱此去，修短竟谁分。樽酒空如在，弦琴肯重闻。
　　一门同逝水，万事共浮云。旧馆何人宅，空山远客坟。
　　艰危贫且共，少小秀而文。独行依穷巷，全身出乱军。
　　岁时长寂寞，烟月自氛氲。垄树随人古，山门对日曛。
　　泛舟悲向子，留剑赠徐君。来去云阳路，伤心江水濆。

卷149_53 「负谪后登干越亭作」刘长卿
　　天南愁望绝，亭上柳条新。落日独归鸟，孤舟何处人。
　　生涯投越徼，世业陷胡尘。杳杳钟陵暮，悠悠鄱水春。
　　秦台悲白首，楚泽怨青蘋.草色迷征路，莺声伤逐臣。
　　独醒空取笑，直道不容身。得罪风霜苦，全生天地仁。
　　青山数行泪，沧海一穷鳞。牢落机心尽，惟怜鸥鸟亲。

卷149_54 「留题李明府霅溪水堂」刘长卿
　　寥寥此堂上，幽意复谁论。落日无王事，青山在县门。
　　云峰向高枕，渔钓入前轩。晚竹疏帘影，春苔双履痕。
　　荷香随坐卧，湖色映晨昏。虚牖闲生白，鸣琴静对言。
　　暮禽飞上下，春水带清浑。远岸谁家柳，孤烟何处村。
　　谪居投瘴疠，离思过湘沅。从此扁舟去，谁堪江浦猿。

卷149_55 「入白沙渚，夤缘二十五里至石窟山下，怀天台陆山人」刘长卿
　　远屿霭将夕，玩幽行自迟。归人不计日，流水闲相随。
　　辍棹古崖口，扪萝春景迟。偶因回舟次，宁与前山期。
　　对此瑶草色，怀君琼树枝。浮云去寂寞，白鸟相因依。
　　何事爱高隐，但令劳远思。穷年卧海峤，永望愁天涯。
　　吾亦从此去，扁舟何所之。迢迢江上帆，千里东风吹。

卷149_56 「禅智寺上方怀演和尚，寺即和尚所创」刘长卿
　　绝巘东林寺，高僧惠远公。买园隋苑下，持钵楚城中。
　　斗极千灯近，烟波万井通。远山低月殿，寒木露花宫。
　　绀宇焚香净，沧洲摆雾空。雁来秋色里，曙起早潮东。
　　飞锡今何在，苍生待发蒙。白云翻送客，庭树自辞风。
　　舍筏追开士，回舟狎钓翁。平生江海意，惟共白鸥同。

卷149_57 「贾侍郎自会稽使回篇什盈卷兼蒙见寄一首…数事率成十韵」刘长卿
　　江上逢星使，南来自会稽。惊年一叶落，按俗五花嘶。
　　上国悲芜梗，中原动鼓鼙。报恩看铁剑，衔命出金闺。
　　风物催归绪，云峰发咏题。天长百越外，潮上小江西。
　　鸟道通闽岭，山光落剡溪。暮帆千里思，秋夜一猿啼。
　　柏树荣新垄，桃源忆故蹊。若能为休去，行复草萋萋。

卷149_58 「秋日夏口涉汉阳，献李相公」刘长卿
　　日望衡门处，心知汉水濆。偶乘青雀舫，还在白鸥群。
　　间气生灵秀，先朝翼戴勋。藏弓身已退，焚藁事难闻。
　　旧业成青草，全家寄白云。松萝长稚子，风景逐新文。
　　山带寒城出，江依古岸分。楚歌悲远客，羌笛怨孤军。
　　鼎罢调梅久，门看种药勤。十年犹去国，黄叶又纷纷。

卷149_59 「归沛县道中晚泊留侯城」刘长卿
　　访古此城下，子房安在哉。白云去不反，危堞空崔嵬。
　　伊昔楚汉时，颇闻经济才。运筹风尘下，能使天地开。
　　蔓草日已积，长松日已摧。功名满青史，祠庙唯苍苔。
　　百里暮程远，孤舟川上回。进帆东风便，转岸前山来。
　　楚水澹相引，沙鸥闲不猜。扣舷从此去，延首仍裴回。

卷149_60 「关门望华山」刘长卿
　　客路瞻太华，三峰高际天。夏云亘百里，合沓遥相连。
　　雷雨飞半腹，太阳在其巅。翠微关上近，瀑布林梢悬。
　　爱此众容秀，能令西望偏。徘徊忘暝色，泱漭成阴烟。
　　曾是朝百灵，亦闻会群仙。琼浆岂易挹，毛女非空传。
　　仿佛仍伫想，幽期如眼前。金天有青庙，松柏隐苍然。

卷149_61 「奉陪萧使君入鲍达洞寻灵山寺」刘长卿
　　山居秋更鲜，秋江相映碧。独临沧洲路，如待挂帆客。
　　遂使康乐侯，披榛著双屐。入云开岭道，永日寻泉脉。
　　古寺隐青冥，空中寒磬夕。苍苔绝行径，飞鸟无去迹。
　　树杪下归人，水声过幽石。任情趣逾远，移步奇屡易。
　　萝木静蒙蒙，风烟深寂寂。徘徊未能去，畏共桃源隔。

卷149_62 「孙权故城下怀古，兼送友人归建业」刘长卿
　　雄图争割据，神器终不守。上下武昌城，长江竟何有。
　　古来壮台榭，事往悲陵阜。寥落几家人，犹依数株柳。
　　威灵绝想像，芜没空林薮。野径春草中，郊扉夕阳后。
　　逢君从此去，背楚方东走。烟际指金陵，潮时过湓口。
　　行人已何在，临水徒挥手。惆怅不能归，孤帆没云久。

卷149_63 「宿双峰寺，寄卢七、李十六」刘长卿
　　寥寥禅诵处，满室虫丝结。独与山中人，无心生复灭。
　　徘徊双峰下，惆怅双峰月。杳杳暮猿深，苍苍古松列。
　　玩奇不可尽，渐远更幽绝。林暗僧独归，石寒泉且咽。
　　竹房响轻吹，萝径阴馀雪。卧涧晓何迟，背岩春未发。
　　此游诚多趣，独往共谁阅。得意空自归，非君岂能说。

卷149_64 「京口怀洛阳旧居，兼寄广陵二三知己」刘长卿
　　川阔悲无梁，蔼然沧波夕。天涯一飞鸟，日暮南徐客。
　　气混京口云，潮吞海门石。孤帆候风进，夜色带江白。
　　一水阻佳期，相望空脉脉。那堪岁芳尽，更使春梦积。
　　故国胡尘飞，远山楚云隔。家人想何在，庭草为谁碧。
　　惆怅空伤情，沧浪有馀迹。严陵七里滩，携手同所适。

卷149_65 「登扬州栖灵寺塔」刘长卿
　　北塔凌空虚，雄观压川泽。亭亭楚云外，千里看不隔。
　　遥对黄金台，浮辉乱相射。盘梯接元气，半壁栖夜魄。
　　稍登诸劫尽，若骋排霄翮。向是沧洲人，已为青云客。
　　雨飞千栱霁，日在万家夕。鸟处高却低，天涯远如迫。
　　江流入空翠，海峤现微碧。向暮期下来，谁堪复行役。

卷149_66 「湖上遇郑田」刘长卿
　　故人青云器，何意常窘迫。三十犹布衣，怜君头已白。
　　谁言此相见，暂得话畴昔。旧业今已芜，还乡返为客。
　　扁舟伊独往，斗酒君自适。沧洲不可涯，孤帆去无迹。
　　杯中忽复醉，湖上生月魄。湛湛江色寒，濛濛水云夕。
　　风波易迢递，千里如咫尺。回首人已遥，南看楚天隔。

卷149_67 「雨中登沛县楼，赠表兄郭少府」刘长卿
　　楚泽秋更远，云雷有时作。晚陂带残雨，白水昏漠漠。
　　伫立收烟氛，洗然静寥廓。卷帘高楼上，万里看日落。
　　为客频改弦，辞家尚如昨。故山今不见，此鸟那可托。
　　小邑务常闲，吾兄宦何薄。高标青云器，独立沧江鹤。
　　惠爱原上情，殷勤丘中诺。何当遂良愿，归卧青山郭。

卷149_68 「灞东晚晴，简同行薛弃、朱训」刘长卿
　　客心豁初霁，霁色暝玄灞。西向看夕阳，曈曈映桑柘。
　　二贤诚逸足，千里陪征驾。古树枳道傍，人烟杜陵下。
　　伊余在羁束，且复随造化。好道当有心，营生苦无暇。
　　高贤幸兹偶，英达穷王霸。迢递客王程，裴回主人夜。
　　一薰知异质，片玉谁齐价。同结丘中缘，尘埃自兹谢。

卷149_69 「对雨赠济阴马少府考城蒋少府兼献成武五兄南华二兄」刘长卿
　　繁云兼家思，弥望连济北。日暮微雨中，州城带秋色。
　　萧条主人静，落叶飞不息。乡梦寒更频，虫声夜相逼。
　　二贤纵横器，久滞徒劳职。笑语和风骚，雍容事文墨。
　　吾兄即时彦，前路良未测。秋水百丈清，寒松一枝直。
　　此心欲引托，谁为生羽翼。且复顿归鞍，杯中雪胸臆。

卷149_70 「李侍御河北使回，至东京相访」刘长卿
　　故人南台秀，夙擅中朝美。拥传从北来，飞霜日千里。
　　贫居幸相访，顾我柴门里。却讶绣衣人，仍交布衣士。
　　王程遽尔迫，别恋从此始。浊酒未暇斟，清文颇垂示。
　　回瞻骢马速，但见行尘起。日暮汀洲寒，春风渡流水。
　　草色官道边，桃花御沟里。天涯一鸟夕，惆怅知何已。

卷149_71 「吴中闻潼关失守，因奉寄淮南萧判官」刘长卿
　　一雁飞吴天，羁人伤暮律。松江风袅袅，波上片帆疾。
　　木落姑苏台，霜收洞庭橘。萧条长洲外，唯见寒山出。
　　胡马嘶秦云，汉兵乱相失。关中因窃据，天下共忧栗。
　　南楚有琼枝，相思怨瑶瑟。一身寄沧洲，万里看白日。
　　赴敌甘负戈，论兵勇投笔。临风但攘臂，择木将委质。
　　不如归远山，云卧饭松栗。

卷149_72 「哭张员外继（公及夫人相次没于洪州）」刘长卿
　　恸哭钟陵下，东流与别离。二星来不返，双剑没相随。
　　独继先贤传，谁刊有道碑。故园荒岘曲，旅榇寄天涯。
　　白简曾连拜，沧洲每共思。抚孤怜齿稚，叹逝顾身衰。
　　泉壤成终古，云山若在时。秋风邻笛发，寒日寝门悲。
　　世难愁归路，家贫缓葬期。旧宾伤未散，夕临咽常迟。
　　自此辞张邵，何由见戴逵。独闻山吏部，流涕访孤儿。

卷149_73 「登东海龙兴寺高顶望海，简演公」刘长卿
　　朐山压海口，永望开禅宫。元气远相合，太阳生其中。
　　豁然万里馀，独为百川雄。白波走雷电，黑雾藏鱼龙。
　　变化非一状，晴明分众容。烟开秦帝桥，隐隐横残虹。
　　蓬岛如在眼，羽人那可逢。偶闻真僧言，甚与静者同。
　　幽意颇相惬，赏心殊未穷。花间午时梵，云外春山钟。
　　谁念遽成别，自怜归所从。他时相忆处，惆怅西南峰。

卷149_74 「奉送从兄罢官之淮南」刘长卿
　　何事浮溟渤，元戎弃莫邪。渔竿吾道在，鸥鸟世情赊。
　　玄发他乡换，沧洲此路遐。溯沿随桂楫，醒醉任松华。
　　离别谁堪道，艰危更可嗟。兵锋摇海内，王命隔天涯。
　　钟漏移长乐，衣冠接永嘉。还当拂氛祲，那复卧云霞。
　　溪路漫冈转，夕阳归鸟斜。万艘江县郭，一树海人家。
　　挥袂看朱绂，扬帆指白沙。春风独回首，愁思极如麻。

卷149_75 「落第，赠杨侍御兼拜员外仍充安大夫判官赴范阳」刘长卿
　　职副旌旄重，才兼识量通。使车遥肃物，边策远和戎。
　　掷地金声著，从军宝剑雄。官成稽古力，名达济时功。
　　肃穆乌台上，雍容粉署中。含香初待漏，持简旧生风。
　　黠吏偏惊隼，贪夫辄避骢。且知荣已隔，谁谓道仍同。
　　念旧追连茹，谋生任转蓬。泣连三献玉，疮惧再伤弓。
　　恋土函关外，瞻尘灞水东。他时书一札，犹冀问途穷。

卷149_76 「初贬南巴至鄱阳，题李嘉祐江亭」刘长卿
　　巴峤南行远，长江万里随。不才甘谪去，流水亦何之。
　　地远明君弃，天高酷吏欺。清山独往路，芳草未归时。
　　流落还相见，悲欢话所思。猜嫌伤薏苡，愁暮向江篱。
　　柳色迎高坞，荷衣照下帷。水云初起重，暮鸟远来迟。
　　白首看长剑，沧洲寄钓丝。沙鸥惊小吏，湖月上高枝。
　　稚子能吴语，新文怨楚辞。怜君不得意，川谷自逶迤。

卷149_77 「自紫阳观至华阳洞，宿侯尊师草堂，简同游李延年」刘长卿
　　石门媚烟景，句曲盘江甸。南向佳气浓，数峰遥隐见。
　　渐临华阳口，云路入葱蒨.七曜悬洞宫，五云抱仙殿。
　　银函竟谁发，金液徒堪荐。千载空桃花，秦人深不见。
　　东溪喜相遇，贞白如会面。青鸟来去闲，红霞朝夕变。
　　一从换仙骨，万里乘飞电。萝月延步虚，松花醉闲宴。
　　幽人即长往，茂宰应交战。明发归琴堂，知君懒为县。

　　　　　　　　　　　　　　　　

卷一百五十

卷150_1 「奉使新安自桐庐县经严陵钓台宿七里滩下寄使院诸公」刘长卿
　　悠然钓台下，怀古时一望。江水自潺湲，行人独惆怅。
　　新安从此始，桂楫方荡漾。回转百里间，青山千万状。
　　连岸去不断，对岭遥相向。夹岸黛色愁，沈沈绿波上。
　　夕阳留古木，水鸟拂寒浪。月下扣舷声，烟中采菱唱。
　　犹怜负羁束，未暇依清旷。牵役徒自劳，近名非所向。
　　何时故山里，却醉松花酿。回首唯白云，孤舟复谁访。

卷150_2 「题虎丘寺」刘长卿
　　青林虎丘寺，林际翠微路。仰见山僧来，遥从飞鸟处。
　　兹峰沦宝玉，千载唯丘墓。埋剑人空传，凿山龙已去。
　　扪萝披翳荟，路转夕阳遽。虎啸崖谷寒，猿鸣杉松暮。
　　裴回北楼上，江海穷一顾。日映千里帆，鸦归万家树。
　　暂因惬所适，果得损外虑。庭暗栖闲云，檐香滴甘露。
　　久迷空寂理，多为繁华故。永欲投死生，馀生岂能误。

卷150_3 「奉饯郑中丞罢浙西节度还京」刘长卿
　　天上移将星，元戎罢龙节。三军含怨慕，横吹声断绝。
　　五马嘶城隅，万人卧车辙。沧洲浮云暮，杳杳去帆发。
　　回首不问家，归心遥向阙。烟波限吴楚，日夕事淮越。
　　吊影失所依，侧身随下列。孤蓬飞不定，长剑光未灭。
　　绿绮为谁弹，绿芳堪自撷。怅然江南春，独此湖上月。
　　千里怀去思，百忧变华发。颂声满江海，今古流不竭。

卷150_4 「送裴四判官赴河西军试」刘长卿
　　吏道岂易惬，如君谁与俦。逢时将骋骥，临事无全牛。
　　鲍叔幸相知，田苏颇同游。英资挺孤秀，清论含古流。
　　出塞佐持简，辞家拥鸣驺。宪台贵公举，幕府资良筹。
　　武士伫明试，皇华难久留。阳关望天尽，洮水令人愁。
　　万里看一鸟，旷然烟霞收。晚花对古戍，春雪含边州。
　　道路难暂隔，音尘那可求。他时相望处，明月西南楼。

卷150_5 「旅次丹阳郡，遇康侍御宣慰召募，兼别岑单父」刘长卿
　　客心暮千里，回首烟花繁。楚水渡归梦，春江连故园。
　　羁人怀上国，骄虏窥中原。胡马暂为害，汉臣多负恩。
　　羽书昼夜飞，海内风尘昏。双鬓日已白，孤舟心且论。
　　绣衣从此来，汗马宣王言。忧愤激忠勇，悲欢动黎元。
　　南徐争赴难，发卒如云屯。倚剑看太白，洗兵临海门。
　　故人亦沧洲，少别堪伤魂。积翠下京口，归潮落山根。
　　如何天外帆，又此波上尊。空使忆君处，莺声催泪痕。

卷150_6 「客舍赠别韦九建赴任河南韦十七造赴任郑县就便觐省」刘长卿
　　与子颇畴昔，常时仰英髦。弟兄尽公器，诗赋凌风骚。
　　顷者游上国，独能光选曹。香名冠二陆，精鉴逢山涛。
　　且副倚门望，莫辞趋府劳。桃花照彩服，草色连青袍。
　　征马临素浐，离人倾浊醪。华山微雨霁，祠上残云高。
　　而我倦栖屑，别君良郁陶。春风亦未已，旅思空滔滔。
　　拙分甘弃置，穷居长蓬蒿。人生未鹍化，物议如鸿毛。
　　迢递两乡别，殷勤一宝刀。清琴有古调，更向何人操。

卷150_7 「送元八游汝南」刘长卿
　　元生实奇迈，幸此论畴昔。刀笔素推高，锋芒久无敌。
　　纵横济时意，跌宕过人迹。破产供酒钱，盈门皆食客。
　　田园顷失计，资用深相迫。生事诚可忧，严装远何适。
　　世情薄恩义，俗态轻穷厄。四海金虽多，其如向人惜。
　　迢递朗陵道，怅望都门夕。向别伊水南，行看楚云隔。
　　繁蝉动高柳，匹马嘶平泽。潢潦今正深，陂湖未澄碧。
　　人生不得已，自可甘形役。勿复尊前酒，离居剩凄戚。

卷150_8 「奉和李大夫同吕评事太行苦热行兼寄院中诸公仍呈王员外」刘长卿
　　迢递太行路，自古称险恶。千骑俨欲前，群峰望如削。
　　火云从中出，仰视飞鸟落。汗马卧高原，危旌倚长薄。
　　清风竟不至，赤日方煎铄。石枯山木燋，鳞穷水泉涸。
　　九重今旰食，万里传明略。诸将候轩车，元凶愁鼎镬。
　　何劳短兵接，自有长缨缚。通越事岂难，渡泸功未博。
　　朝辞羊肠阪，夕望贝丘郭。漳水斜绕营，常山遥入幕。
　　永怀姑苏下，遥寄建安作。白雪和难成，沧波意空托。
　　陈琳书记好，王粲从军乐。早晚归汉廷，随公上麟阁。

卷150_9 「洛阳主簿叔知和驿承恩赴选伏辞一首」刘长卿
　　仲父王佐材，屈身仇香位。一从理京剧，万事皆容易。
　　则知无不可，通变有馀地。器宇溟渤宽，文锋镆铘利。
　　憧憧洛阳道，日夕皇华使。二载出江亭，一心奉王事。
　　功成良可录，道在知无愧。天府留香名，铨闱就明试。
　　赋诗皆旧友，攀辙多新吏。彩服辞高堂，青袍拥征骑。
　　此行季春月，时物正鲜媚。官柳阴相连，桃花色如醉。
　　长安想在目，前路遥仿佛。落日看华山，关门逼青翠。
　　行襜稍已隔，结恋无能慰。谁念尊酒间，裴回竹林意。

卷150_10 「题冤句宋少府厅留别」刘长卿
　　宋侯人之秀，独步南曹吏。世上无此才，天生一公器。
　　尚甘黄绶屈，未适青云意。洞澈万顷陂，昂藏千里骥。
　　从宦闻苦节，应物推高谊。薄俸不自资，倾家共人费。
　　顾予倦栖托，终日忧穷匮。开口即有求，私心岂无愧。
　　幸逢东道主，因辍西征骑。对话堪息机，披文欲忘味。
　　壶觞招过客，几案无留事。绿树映层城，苍苔覆闲地。
　　一言重然诺，累夕陪宴慰。何意秋风来，飒然动归思。
　　留欢殊自惬，去念能为累。草色愁别时，槐花落行次。
　　临期仍把手，此会良不易。他日琼树枝，相思劳梦寐。

卷150_11 「罢摄官后将还旧居，留辞李侍御」刘长卿
　　江海今为客，风波失所依。白云心已负，黄绶计仍非。
　　累辱群公荐，频沾一尉微。去缘焚玉石，来为采葑菲。
　　州县名何在，渔樵事亦违。故山桃李月，初服薜萝衣。
　　熊轼分朝寄，龙韬解贼围。风谣传吏体，云物助兵威。
　　白雪飘辞律，青春发礼闱。引军横吹动，援翰捷书挥。
　　草映翻营绿，花临檄羽飞。全吴争转战，狂虏怯知机。
　　忆昨趋金节，临时废玉徽。俗流应不厌，静者或相讥。
　　世难慵干谒，时闲喜放归。潘郎悲白发，谢客爱清辉。
　　樗散材因弃，交亲迹已稀。独愁看五柳，无事掩双扉。
　　世累多行路，生涯向钓矶。榜连溪水碧，家羡渚田肥。
　　旅食伤飘梗，岩栖忆采薇。悠然独归去，回首望旌旗。

卷150_12 「赠别于群投笔赴安西」刘长卿
　　风流一才子，经史仍满腹。心镜万象生，文锋众人服。
　　顷游灵台下，频弃荆山玉。蹭蹬空数年，裴回冀微禄。
　　朅来投笔砚，长揖谢亲族。且欲图变通，安能守拘束。
　　本持乡曲誉，肯料泥涂辱。谁谓命迍邅，还令计反覆。
　　西戎今未弭，胡骑屯山谷。坐恃龙豹韬，全轻蜂虿毒。
　　拂衣从此去，拥传一何速。元帅许提携，他人伫瞻瞩。
　　出门寡俦侣，矧乃无僮仆。黠虏时相逢，黄沙暮愁宿。
　　萧条远回首，万里如在目。汉境天西穷，胡山海边绿。
　　想闻羌笛处，泪尽关山曲。地阔鸟飞迟，风寒马毛缩。
　　边愁殊浩荡，离思空断续。塞上归限赊，尊前别期促。
　　知君志不小，一举凌鸿鹄。且愿乐从军，功名在殊俗。

卷150_13 「送薛据宰涉县（自永乐主簿陟状，寻复选受此官）」刘长卿
　　故人河山秀，独立风神异。人许白眉长，天资青云器。
　　雄辞变文名，高价喧时议。下笔盈万言，皆合古人意。
　　一从负能名，数载犹卑位。宝剑诚可用，烹鲜是虚弃。
　　昔闻在河上，高卧自无事。几案终日闲，蒲鞭使人畏。
　　顷因岁月满，方谢风尘吏。颂德有舆人，荐贤逢八使。
　　栖鸾往已屈，驯雀今可嗣。此道如不移，云霄坐应致。
　　县前漳水绿，郭外晋山翠。日得谢客游，时堪陶令醉。
　　前期今尚远，握手空宴慰。驿路疏柳长，春城百花媚。
　　裴回白日隐，暝色含天地。一鸟向灞陵，孤云送行骑。
　　夫君多述作，而我常讽味。赖有琼瑶资，能宽别离思。
　　槐阴覆堂殿，苔色上阶砌。鸟倦自归飞，云闲独容cV.
　　既将慕幽绝，兼欲看定慧。遇物忘世缘，还家懒生计。
　　无生妄已息，有妄心可制。心镜常虚明，时人自沦翳。

卷150_14 「早春赠别赵居士还江左，时长卿下第归嵩阳旧居」刘长卿
　　见君风尘里，意出风尘外。自有沧洲期，含情十馀载。
　　深居凤城曲，日预龙华会。果得僧家缘，能遗俗人态。
　　一身今已适，万物知何爱。悟法电已空，看心水无碍。
　　且将穷妙理，兼欲寻胜概。何独谢客游，当为远公辈。
　　放舟驰楚郭，负杖辞秦塞。目送南飞云，令人想吴会。
　　遥思旧游处，仿佛疑相对。夜火金陵城，春烟石头濑。
　　沧波极天末，万里明如带。一片孤客帆，飘然向青霭。
　　楚天合江气，云色常霮zw.隐见湖中山，相连数州内。
　　君行意可得，全与时人背。归路随枫林，还乡念莼菜。
　　顾予尚羁束，何幸承眄睐。素愿徒自勤，清机本难逮。
　　累幸忝宾荐，末路逢沙汰。濩落名不成，裴回意空大。
　　逢时虽贵达，守道甘易退。逆旅乡梦频，春风客心碎。
　　别君日已远，离念无明晦。予亦返柴荆，山田事耕耒。

卷150_21 「夜宴洛阳程九主簿宅送杨三山人往天台寻智者禅师隐居」刘长卿
　　东林问逋客，何处栖幽偏。满腹万馀卷，息机三十年。
　　志图良已久，鬓发空苍然。调啸寄疏旷，形骸如弃捐。
　　本家关西族，别业嵩阳田。云卧能独往，山栖幸周旋。
　　垂竿不在鱼，卖药不为钱。藜杖闲倚壁，松花常醉眠。
　　顷辞青溪隐，来访赤县仙。南亩自甘贱，中朝唯爱贤。
　　仍空世谛法，远结天台缘。魏阙从此去，沧洲知所便。
　　主人琼枝秀，宠别瑶华篇。落日扫尘榻，春风吹客船。
　　此行颇自适，物外谁能牵。弄棹白蘋里，挂帆飞鸟边。
　　落潮见孤屿，彻底观澄涟。雁过湖上月，猿声峰际天。
　　群峰趋海峤，千里黛相连。遥倚赤城上，曈曈初日圆。
　　昔闻智公隐，此地常安禅。千载已如梦，一灯今尚传。
　　云龛闭遗影，石窟无人烟。古寺暗乔木，春崖鸣细泉。
　　流尘既寂寞，缅想增婵娟。山鸟怨庭树，门人思步莲。
　　夷犹怀永路，怅望临清川。渔人来梦里，沙鸥飞眼前。
　　独游岂易惬，群动多相缠。羡尔五湖夜，往来闲扣舷。

卷150_22 「瓜洲驿奉饯张侍御公拜膳部郎中却复宪台充贺…淮南幕府」刘长卿
　　太华高标峻，青阳淑气盘。属辞倾渤澥，称价掩琅玕.
　　杨叶频推中，芸香早拜官。后来惭辙迹，先达仰门阑。
　　佐剧劳黄绶，提纲疾素餐。风生趋府步，笔偃触邪冠。
　　骨鲠知难屈，锋芒岂易干。伫将调玉铉，翻自落金丸。
　　异议那容直，专权本畏弹。寸心宁有负，三黜竟无端。
　　适喜鸿私降，旋惊羽檄攒。国怜朝市易，人怨虎狼残。
　　天地龙初见，风尘虏未殚。随川归少海，就日背长安。
　　副相荣分寄，输忠义不刊。击胡驰汗马，迁蜀扈鸣銮。
　　月罢名卿署，星悬上将坛。三军摇旆出，百越画图观。
　　茅茹能相引，泥沙肯再蟠。兼荣知任重，交辟许才难。
　　劲直随台柏，芳香动省兰。璧从全赵去，鹏自北溟抟。
　　星象衔新宠，风霜带旧寒。是非生倚伏，荣辱系悲欢。
　　畴昔偏殊眄，屯蒙独永叹。不才成拥肿，失计似邯郸。
　　江国伤移律，家山忆考槃。一为鸥鸟误，三见露华团。
　　回首青云里，应怜浊水澜。愧将生事托，羞向鬓毛看。
　　知己伤愆素，他人自好丹。乡春连楚越，旅宿寄风湍。
　　世路东流水，沧江一钓竿。松声伯禹穴，草色子陵滩。
　　度岭情何遽，临流兴未阑。梅花分路远，扬子上潮宽。
　　梦想怀依倚，烟波限渺漫。且愁无去雁，宁冀少回鸾。
　　极浦春帆迥，空郊晚骑单。独怜南渡月，今夕送归鞍。

卷150_23 「至德三年春正月时谬蒙差摄海盐令闻王师收二京…五十韵」刘长卿
　　天上胡星孛，人间反气横。风尘生汗马，河洛纵长鲸。
　　本谓才非据，谁知祸已萌。食参将可待，诛错辄为名。
　　万里兵锋接，三时羽檄惊。负恩殊鸟兽，流毒遍黎氓。
　　朝市成芜没，干戈起战争。人心悬反覆，天道暂虚盈。
　　略地侵中土，传烽到上京。王师陷魑魅，帝座逼欃枪。
　　渭水嘶胡马，秦山泣汉兵。关原驰万骑，烟火乱千甍。
　　凤驾瞻西幸，龙楼议北征。自将行破竹，谁学去吹笙。
　　白日重轮庆，玄穹再造荣。鬼神潜释愤，夷狄远输诚。
　　海内戎衣卷，关中贼垒平。山川随转战，草木困横行。
　　区宇神功立，讴歌帝业成。天回万象庆，龙见五云迎。
　　小苑春犹在，长安日更明。星辰归正位，雷雨发残生。
　　文物登前古，箫韶下太清。未央新柳色，长乐旧钟声。
　　八使推邦彦，中司案国程。苍生属伊吕，明主仗韩彭。
　　凶丑将除蔓，奸豪已负荆。世危看柱石，时难识忠贞。
　　薄伐征貔虎，长驱拥旆旌。吴山依重镇，江月带行营。
　　金石悬词律，烟云动笔精。运筹初减灶，调鼎未和羹。
　　北虏传初解，东人望已倾。池塘催谢客，花木待春卿。
　　昔忝登龙首，能伤困骥鸣。艰难悲伏剑，提握喜悬衡。
　　巴曲谁堪听，秦台自有情。遂令辞短褐，仍欲请长缨。
　　久客田园废，初官印绶轻。榛芜上国路，苔藓北山楹。
　　懒慢羞趋府，驱驰忆退耕。榴花无暇醉，蓬发带愁萦。
　　地僻方言异，身微俗虑并。家怜双鲤断，才愧小鳞烹。
　　沧海今犹滞，青阳岁又更。洲香生杜若，溪暖戏䴔䴖。
　　烟水宜春候，褰关值晚晴。潮声来万井，山色映孤城。
　　旅梦亲乔木，归心乱早莺。倘无知己在，今已访蓬瀛。

卷150_24 「寻张逸人山居」刘长卿
　　危石才通鸟道，空山更有人家。
　　桃源定在深处，涧水浮来落花。

卷150_25 「发越州赴润州使院，留别鲍侍御」刘长卿
　　对水看山别离，孤舟日暮行迟。
　　江南江北春草，独向金陵去时。

卷150_26 「送陆澧还吴中（一作李嘉祐诗）」刘长卿
　　瓜步寒潮送客，杨柳暮雨沾衣。
　　故山南望何处，秋草连天独归。

卷150_27 「苕溪酬梁耿别后见寄」刘长卿
　　清川永路何极，落日孤舟解携。鸟向平芜远近，
　　人随流水东西。白云千里万里，明月前溪后溪。
　　惆怅长沙谪去，江潭芳草萋萋。

卷150_28 「蛇浦桥下重送严维」刘长卿
　　秋风飒飒鸣条，风月相和寂寥。黄叶一离一别，
　　青山暮暮朝朝。寒江渐出高岸，古木犹依断桥。
　　明日行人已远，空馀泪滴回潮。

卷150_29 「七里滩重送」刘长卿
　　秋江渺渺水空波，越客孤舟欲榜歌。
　　手折衰杨悲老大，故人零落已无多。

卷150_30 「家园瓜熟，是故萧相公所遗瓜种，凄然感旧，因赋此诗」刘长卿
　　事去人亡迹自留，黄花绿蒂不胜愁。
　　谁能更向青门外，秋草茫茫觅故侯。

卷150_31 「重送裴郎中贬吉州」刘长卿
　　猿啼客散暮江头，人自伤心水自流。
　　同作逐臣君更远，青山万里一孤舟。

卷150_32 「寻盛禅师兰若」刘长卿
　　秋草黄花覆古阡，隔林何处起人烟。
　　山僧独在山中老，唯有寒松见少年。

卷150_33 「寄许尊师」刘长卿
　　独上云梯入翠微，蒙蒙烟雪映岩扉。
　　世人知在中峰里，遥礼青山恨不归。

卷150_34 「酬李穆见寄」刘长卿
　　孤舟相访至天涯，万转云山路更赊。
　　欲扫柴门迎远客，青苔黄叶满贫家。

卷150_35 「送王司马秩满西归」刘长卿
　　汉主何时放逐臣，江边几度送归人。
　　同官岁岁先辞满，唯有青山伴老身。

卷150_36 「寄别朱拾遗」刘长卿
　　天书远召沧浪客，几度临歧病未能。
　　江海茫茫春欲遍，行人一骑发金陵。

卷150_37 「会赦后酬主簿所问」刘长卿
　　江南海北长相忆，浅水深山独掩扉。
　　重见太平身已老，桃源久住不能归。

卷150_38 「赠秦系」刘长卿
　　向风长啸戴纱巾，野鹤由来不可亲。
　　明日东归变名姓，五湖烟水觅何人。

卷150_39 「酬灵彻公相招」刘长卿
　　石涧泉声久不闻，独临长路雪纷纷。
　　如今渐欲生黄发，愿脱头冠与白云。

卷150_40 「赠崔九载华」刘长卿
　　怜君一见一悲歌，岁岁无如老去何。
　　白屋渐看秋草没，青云莫道故人多。

卷150_41 「同崔载华赠日本聘使」刘长卿
　　怜君异域朝周远，积水连天何处通。
　　遥指来从初日外，始知更有扶桑东。

卷150_42 「送建州陆使君」刘长卿
　　汉庭初拜建安侯，天子临轩寄所忧。
　　从此向南无限路，双旌已去水悠悠。

卷150_43 「送秦侍御外甥张篆之福州谒鲍大夫秦侍御与大夫有旧」刘长卿
　　万里闽中去渺然，孤舟水上入寒烟。
　　辕门拜首儒衣弊，貌似牢之岂不怜。

卷150_44 「闻奉迎皇太后使沈判官至，因有此作」刘长卿
　　长乐宫人扫落花，君王正候五云车。
　　万方臣妾同瞻望，疑在曾城阿母家。

卷150_45 「送刘萱之道州谒崔大夫」刘长卿
　　沅水悠悠湘水春，临歧南望一沾巾。
　　信陵门下三千客，君到长沙见几人。

卷150_46 「过郑山人所居」刘长卿
　　寂寂孤莺啼杏园，寥寥一犬吠桃源。
　　落花芳草无寻处，万壑千峰独闭门。

卷150_47 「奉送贺若郎中贼退后之杭州」刘长卿
　　江上初收战马尘，莺声柳色待行春。
　　双旌谁道来何暮，万井如今有几人。

卷150_48 「瓜洲驿重送梁郎中赴吉州」刘长卿
　　渺渺云山去几重，依依独听广陵钟。
　　明朝借问南来客，五马双旌何处逢。

卷150_49 「奉使鄂渚至乌江道中作」刘长卿
　　沧洲不复恋鱼竿，白发那堪戴铁冠。
　　客路向南何处是，芦花千里雪漫漫。

卷150_50 「新息道中作」刘长卿
　　萧条独向汝南行，客路多逢汉骑营。
　　古木苍苍离乱后，几家同住一孤城。

卷150_51 「春日宴魏万成湘水亭」刘长卿
　　何年家住此江滨，几度门前北渚春。
　　白发乱生相顾老，黄莺自语岂知人。

卷150_52 「重送道标上人」刘长卿
　　衡阳千里去人稀，遥逐孤云入翠微。
　　春草青青新覆地，深山无路若为归。

卷150_53 「送李判官之润州行营」刘长卿
　　万里辞家事鼓鼙，金陵驿路楚云西。
　　江春不肯留归客，草色青青送马蹄。

卷150_54 「将赴南巴，至馀干别李十二」刘长卿
　　江上花催问礼人，鄱阳莺报越乡春。
　　谁怜此别悲欢异，万里青山送逐臣。

卷150_55 「时平后春日思归」刘长卿
　　一尉何曾及布衣，时平却忆卧柴扉。
　　故园柳色催南客，春水桃花待北归。

卷150_56 「送陶十赴杭州摄掾」刘长卿
　　莫叹江城一掾卑，沧洲未是阻心期。
　　浙中山色千万状，门外潮声朝暮时。

卷150_57 「使还七里濑上逢薛承规赴江西贬官」刘长卿
　　迁客归人醉晚寒，孤舟暂泊子陵滩。
　　怜君更去三千里，落日青山江上看。

卷150_58 「使回赴苏州道中作」刘长卿
　　春风何事远相催，路尽天涯始却回。
　　万里无人空楚水，孤帆送客到鱼台。

卷150_59 「昭阳曲」刘长卿
　　昨夜承恩宿未央，罗衣犹带御衣香。
　　芙蓉帐小云屏暗，杨柳风多水殿凉。

卷150_60 「罪所留系，每夜闻长洲军笛声」刘长卿
　　白日浮云闭不开，黄沙谁问冶长猜。
　　只怜横笛关山月，知处愁人夜夜来。

卷150_61 「赠微上人」刘长卿
　　禅门来往翠微间，万里千峰在剡山。
　　何时共到天台里，身与浮云处处闲。

卷150_62 「东湖送朱逸人归」刘长卿
　　山色湖光并在东，扁舟归去有樵风。
　　莫道野人无外事，开田凿井白云中。

卷150_63 「舟中送李十八（一作送僧）」刘长卿
　　释子身心无有分，独将衣钵去人群。
　　相思晚望西林寺，唯有钟声出白云。

卷150_64 「送李穆归淮南」刘长卿
　　扬州春草新年绿，未去先愁去不归。
　　淮水问君来早晚，老人偏畏过芳菲。

卷150_65 「晚春归山居题窗前竹（一作钱起：暮春归故山草堂诗）」刘长卿
　　溪上残春黄鸟稀，辛夷花尽杏花飞。
　　始怜幽竹山窗下，不改清阴待我归。

　　卷一百五十一

卷151_1 「送卢侍御赴河北」刘长卿
　　谪居为别倍伤情，何事从戎独远行。千里按图收故地，
　　三军罢战及春耕。江天渺渺鸿初去，漳水悠悠草欲生。
　　莫学仲连逃海上，田单空愧取聊城。

卷151_2 「送子婿崔真父归长城」刘长卿
　　送君卮酒不成欢，幼女辞家事伯鸾。桃叶宜人诚可咏，
　　柳花如雪若为看。心怜稚齿鸣环去，身愧衰颜对玉难。
　　惆怅暮帆何处落，青山无限水漫漫。

卷151_3 「送陆澧仓曹西上」刘长卿
　　长安此去欲何依，先达谁当荐陆机。日下凤翔双阙迥，
　　雪中人去二陵稀。舟从故里难移棹，家住寒塘独掩扉。
　　临水自伤流落久，赠君空有泪沾衣。

卷151_4 「送柳使君赴袁州」刘长卿
　　宜阳出守新恩至，京口因家始愿违。五柳闭门高士去，
　　三苗按节远人归。月明江路闻猿断，花暗山城见吏稀。
　　惟有郡斋窗里岫，朝朝空对谢玄晖。

卷151_5 「戏题赠二小男」刘长卿
　　异乡流落频生子，几许悲欢并在身。欲并老容羞白发，
　　每看儿戏忆青春。未知门户谁堪主，且免琴书别与人。
　　何幸暮年方有后，举家相对却沾巾。

卷151_6 「谪官后卧病官舍，简贺兰侍郎（一作贬睦州祖庸见赠）」刘长卿
　　青春衣绣共称宜，白首垂丝恨不遗。江上几回今夜月，
　　镜中无复少年时。生还北阙谁相引，老向南邦众所悲。
　　岁岁任他芳草绿，长沙未有定归期。

卷151_7 「岁日见新历，因寄都官裴郎中」刘长卿
　　青阳振蛰初颁历，白首衔冤欲问天。绛老更能经几岁，
　　贾生何事又三年。愁占蓍草终难决，病对椒花倍自怜。
　　若道平分四时气，南枝为底发春偏。

卷151_8 「江州重别薛六、柳八二员外」刘长卿
　　生涯岂料承优诏，世事空知学醉歌。江上月明胡雁过，
　　淮南木落楚山多。寄身且喜沧洲近，顾影无如白发何。
　　今日龙钟人共弃，愧君犹遣慎风波。

卷151_9 「青溪口送人归岳州」刘长卿
　　洞庭何处雁南飞，江菼苍苍客去稀。帆带夕阳千里没，
　　天连秋水一人归。黄花裛露开沙岸，白鸟衔鱼上钓矶。
　　歧路相逢无可赠，老年空有泪沾衣。

卷151_10 「送灵澈上人还越中」刘长卿
　　禅客无心杖锡还，沃洲深处草堂闲。身随敝屦经残雪，
　　手绽寒衣入旧山。独向青溪依树下，空留白日在人间。
　　那堪别后长相忆，云木苍苍但闭关。

卷151_11 「送耿拾遗归上都」刘长卿
　　若为天畔独归秦，对水看山欲暮春。穷海别离无限路，
　　隔河征战几归人。长安万里传双泪，建德千峰寄一身。
　　想到邮亭愁驻马，不堪西望见风尘。

卷151_12 「和樊使君登润州城楼」刘长卿
　　山城迢递敞高楼，露冕吹铙居上头。春草连天随北望，
　　夕阳浮水共东流。江田漠漠全吴地，野树苍苍故蒋州。
　　王粲尚为南郡客，别来何处更销忧。

卷151_13 「饯王相公出牧括州」刘长卿
　　缙云讵比长沙远，出牧犹承明主恩。城对寒山开画戟，
　　路飞秋叶转朱轓.江潮淼淼连天望，旌旆悠悠上岭翻。
　　萧索庭槐空闭閤，旧人谁到翟公门。

卷151_14 「题灵祐和尚故居」刘长卿
　　叹逝翻悲有此身，禅房寂寞见流尘。多时行径空秋草，
　　几日浮生哭故人。风竹自吟遥入磬，雨花随泪共沾巾。
　　残经窗下依然在，忆得山中问许询。

卷151_15 「寻龙井杨老」刘长卿
　　柴门草舍绝风尘，空谷耕田学子真。泉咽恐劳经陇底，
　　山深不觉有秦人。手栽松树苍苍老，身卧桃园寂寂春。
　　唯有胡麻当鸡黍，白云来往未嫌贫。

卷151_16 「见故人李均所借古镜恨其未获归府斯人已亡怆然有作」刘长卿
　　故人留镜无归处，今日怀君试暂窥。岁久岂堪尘自入，
　　夜长应待月相随。空怜琼树曾临匣，犹见菱花独映池。
　　所恨平生还不早，如今始挂陇头枝。

卷151_17 「闻虞沔州有替，将归上都，登汉东城寄赠」刘长卿
　　淮南摇落客心悲，溳水悠悠怨别离。早雁初辞旧关塞，
　　秋风先入古城池。腰章建隼皇恩赐，露冕临人白发垂。
　　惆怅恨君先我去，汉阳耆老忆旌麾。

卷151_18 「献淮宁军节度使李相公」刘长卿
　　建牙吹角不闻喧，三十登坛众所尊。家散万金酬士死，
　　身留一剑答君恩。渔阳老将多回席，鲁国诸生半在门。
　　白马翩翩春草细，郊原西去猎平原。

卷151_19 「观校猎，上淮西相公」刘长卿
　　龙骧校猎邵陵东，野火初烧楚泽空。师事黄公千战后，
　　身骑白马万人中。笳随晚吹吟边草，箭没寒云落塞鸿。
　　三十拥旄谁不羡，周郎少小立奇功。

卷151_20 「送皇甫曾赴上都」刘长卿
　　东游久与故人违，西去荒凉旧路微。秋草不生三径处，
　　行人独向五陵归。离心日远如流水，回首川长共落晖。
　　楚客岂劳伤此别，沧江欲暮自沾衣。

卷151_21 「送李录事兄归襄邓」刘长卿
　　十年多难与君同，几处移家逐转蓬。白首相逢征战后，
　　青春已过乱离中。行人杳杳看西月，归马萧萧向北风。
　　汉水楚云千万里，天涯此别恨无穷。

卷151_22 「汉阳献李相公」刘长卿
　　退身高卧楚城幽，独掩闲门汉水头。春草雨中行径没，
　　暮山江上卷帘愁。几人犹忆孙弘阁，百口同乘范蠡舟。
　　早晚却还丞相印，十年空被白云留。

卷151_23 「长沙过贾谊宅」刘长卿
　　三年谪宦此栖迟，万古惟留楚客悲。秋草独寻人去后，
　　寒林空见日斜时。汉文有道恩犹薄，湘水无情吊岂知。
　　寂寂江山摇落处，怜君何事到天涯。

卷151_24 「奉酬辛大夫喜湖南腊月连日降雪见示之作」刘长卿
　　长沙耆旧拜旌麾，喜见江潭积雪时。柳絮三冬先北地，
　　梅花一夜遍南枝。初开窗阁寒光满，欲掩军城暮色迟。
　　闾里何人不相庆，万家同唱郢中词。

卷151_25 「登馀干古县城」刘长卿
　　孤城上与白云齐，万古荒凉楚水西。官舍已空秋草绿，
　　女墙犹在夜乌啼。平江渺渺来人远，落日亭亭向客低。
　　沙鸟不知陵谷变，朝飞暮去弋阳溪。

卷151_26 「将赴岭外，留题萧寺远公院（寺即梁朝萧内史创）」刘长卿
　　竹房遥闭上方幽，苔径苍苍访昔游。内史旧山空日暮，
　　南朝古木向人秋。天香月色同僧室，叶落猿啼傍客舟。
　　此去播迁明主意，白云何事欲相留。

卷151_27 「初闻贬谪，续喜量移，登干越亭赠郑校书」刘长卿
　　青青草色满江洲，万里伤心水自流。越鸟岂知南国远，
　　江花独向北人愁。生涯已逐沧浪去，冤气初逢涣汗收。
　　何事还邀迁客醉，春风日夜待归舟。

卷151_28 「北归入至德州界，偶逢洛阳邻家李光宰」刘长卿
　　生涯心事已蹉跎，旧路依然此重过。近北始知黄叶落，
　　向南空见白云多。炎州日日人将老，寒渚年年水自波。
　　华发相逢俱若是，故园秋草复如何。

卷151_29 「自江西归至旧任官舍，赠袁赞府（时经刘展平后）」刘长卿
　　却见同官喜复悲，此生何幸有归期。空庭客至逢摇落，
　　旧邑人稀经乱离。湘路来过回雁处，江城卧听捣衣时。
　　南方风土劳君问，贾谊长沙岂不知。

卷151_30 「赴南中题褚少府湖上亭子（一作李嘉祐诗）」刘长卿
　　种田东郭傍春陂，万事无情把钓丝。绿竹放侵行径里，
　　青山常对卷帘时。纷纷花落门空闭，寂寂莺啼日更迟。
　　从此别君千万里，白云流水忆佳期。

卷151_31 「上巳日越中与鲍侍郎泛舟耶溪」刘长卿
　　兰桡缦转傍汀沙，应接云峰到若耶。旧浦满来移渡口，
　　垂杨深处有人家。永和春色千年在，曲水乡心万里赊。
　　君见渔船时借问，前洲几路入烟花。

卷151_32 「双峰下哭故人李宥」刘长卿
　　怜君孤垄寄双峰，埋骨穷泉复几重。白露空沾九原草，
　　青山犹闭数株松。图书经乱知何在，妻子因贫失所从。
　　惆怅东皋却归去，人间无处更相逢。

卷151_33 「使次安陆寄友人」刘长卿
　　新年草色远萋萋，久客将归失路蹊。暮雨不知溳口处，
　　春风只到穆陵西。孤城尽日空花落，三户无人自鸟啼。
　　君在江南相忆否，门前五柳几枝低。

卷151_34 「哭陈歙州」刘长卿
　　千秋万古葬平原，素业清风及子孙。旅榇归程伤道路，
　　举家行哭向田园。空山寂寂开新垄，乔木苍苍掩旧门。
　　儒行公才竟何在，独怜棠树一枝存。

卷151_35 「酬屈突陕」刘长卿
　　落叶纷纷满四邻，萧条环堵绝风尘。乡看秋草归无路，
　　家对寒江病且贫。藜杖懒迎征骑客，菊花能醉去官人。
　　怜君计画谁知者，但见蓬蒿空没身。

卷151_36 「送惠法师游天台，因怀智大师故居」刘长卿
　　翠屏瀑水知何在，鸟道猿啼过几重。落日独摇金策去，
　　深山谁向石桥逢。定攀岩下丛生桂，欲买云中若个峰。
　　忆想东林禅诵处，寂寥惟听旧时钟。

卷151_37 「自夏口至鹦鹉洲，夕望岳阳，寄源中丞」刘长卿
　　汀洲无浪复无烟，楚客相思益渺然。汉口夕阳斜渡鸟，
　　洞庭秋水远连天。孤城背岭寒吹角，独戍临江夜泊船。
　　贾谊上书忧汉室，长沙谪去古今怜。

卷151_38 「送侯中丞流康州」刘长卿
　　长江极目带枫林，匹马孤云不可寻。迁播共知臣道枉，
　　猜谗却为主恩深。辕门画角三军思，驿路青山万里心。
　　北阙九重谁许屈，独看湘水泪沾襟。

卷151_39 「别严士元（一作李嘉祐诗）」刘长卿
　　春风倚棹阖闾城，水国春寒阴复晴。细雨湿衣看不见，
　　闲花落地听无声。日斜江上孤帆影，草绿湖南万里情。
　　东道若逢相识问，青袍今日误儒生。

卷151_40 「避地江东，留别淮南使院诸公」刘长卿
　　长安路绝鸟飞通，万里孤云西复东。旧业已应成茂草，
　　馀生只是任飘蓬。何辞向物开秦镜，却使他人得楚弓。
　　此去行持一竿竹，等闲将狎钓渔翁。

卷151_41 「罪所上御史惟则」刘长卿
　　误因微禄滞南昌，幽系圜扉昼夜长。黄鹤翅垂同燕雀，
　　青松心在任风霜。斗间谁与看冤气，盆下无由见太阳。
　　贤达不能同感激，更于何处问苍苍。

卷151_42 「送台州李使君，兼寄题国清寺」刘长卿
　　露冕新承明主恩，山城别是武陵源。花间五马时行县，
　　山外千峰常在门。晴江洲渚带春草，古寺杉松深暮猿。
　　知到应真飞锡处，因君一想已忘言。

卷151_43 「狱中闻收东京有赦」刘长卿
　　传闻阙下降丝纶，为报关东灭虏尘。壮志已怜成白首，
　　馀生犹待发青春。风霜何事偏伤物，天地无情亦爱人。
　　持法不须张密网，恩波自解惜枯鳞。

卷151_44 「温汤客舍」刘长卿
　　冬狩温泉岁欲阑，宫城佳气晚宜看。汤熏仗里千旗暖，
　　雪照山边万井寒。君门献赋谁相达，客舍无钱辄自安。
　　且喜礼闱秦镜在，还将妍丑付春官。

卷151_45 「送孙逸归庐山（得帆字）」刘长卿
　　炉峰绝顶楚云衔，楚客东归栖此岩。彭蠡湖边香橘柚，
　　浔阳郭外暗枫杉。青山不断三湘道，飞鸟空随万里帆。
　　常爱此中多胜事，新诗他日伫开缄。

卷151_46 「送马秀才落第归江南」刘长卿
　　南客怀归乡梦频，东门怅别柳条新。殷勤斗酒城阴暮，
　　荡漾孤舟楚水春。湘竹旧斑思帝子，江蓠初绿怨骚人。
　　怜君此去未得意，陌上愁看泪满巾。

卷151_47 「送常十九归嵩少故林」刘长卿
　　迢迢此恨杳无涯，楚泽嵩丘千里赊。歧路别时惊一叶，
　　云林归处忆三花。秋天苍翠寒飞雁，古堞萧条晚噪鸦。
　　他日山中逢胜事，桃源洞里几人家。

卷151_48 「送宇文迁明府赴洪州张观察追摄丰城令」刘长卿
　　送君不复远为心，余亦扁舟湘水阴。路逐山光何处尽，
　　春随草色向南深。陈蕃待客应悬榻，宓贱之官独抱琴。
　　倘见主人论谪宦，尔来空有白头吟。

卷151_49 「送李将军（一作送开府侄随故李使君旅亲却赴上都）」刘长卿
　　征西诸将一如君，报德谁能不顾勋。身逐塞鸿来万里，
　　手披荒草看孤坟。擒生绝漠经胡雪，怀旧长沙哭楚云。
　　归去萧条灞陵上，几人看葬李将军。

卷151_50 「西陵寄一上人」刘长卿
　　东山访道成开士，南渡隋阳作本师。了义惠心能善诱，
　　吴风越俗罢淫祠。室中时见天人命，物外长悬海岳期。
　　多谢清言异玄度，悬河高论有谁持。

卷151_51 「赋得（一作皇甫冉诗，题作春思）」刘长卿
　　莺啼燕语报新年，马邑龙堆路几千。家住层城临汉苑，
　　心随明月到胡天。机中锦字论长恨，楼上花枝笑独眠。
　　为问元戎窦车骑，何时返旆勒燕然。

卷151_52 「三月李明府后亭泛舟（一作皇甫冉诗）」刘长卿
　　江南风景复如何，闻道新亭更欲过。处处纫兰春浦渌，
　　萋萋籍草远山多。壶觞须就陶彭泽，时俗犹传晋永和。
　　更待持桡徐转去，微风落日水增波。

卷151_53 「喜朱拾遗承恩拜命赴任上都」刘长卿
　　诏书征拜脱荷裳，身去东山闭草堂。阊阖九天通奏籍，
　　华亭一鹤在朝行。沧洲离别风烟远，青琐幽深漏刻长。
　　今日却回垂钓处，海鸥相见已高翔。

卷151_54 「郧上送韦司士归上都旧业（司士即郑公之孙顷客于郧上）」刘长卿
　　前朝旧业想遗尘，今日他乡独尔身。郧地国除为过客，
　　杜陵家在有何人。苍苔白露生三径，古木寒蝉满四邻。
　　西去茫茫问归路，关河渐近泪盈巾。

卷151_55 「感怀」刘长卿
　　秋风落叶正堪悲，黄菊残花欲待谁。水近偏逢寒气早，
　　山深常见日光迟。愁中卜命看周易，梦里招魂读楚词。
　　自笑不如湘浦雁，飞来即是北归时。

卷151_56 「送杨於陵归宋汴州别业」刘长卿
　　半山溪雨带斜晖，向水残花映客衣。旅食嗟余当岁晚，
　　能文似汝少年稀。新河柳色千株暗，故国云帆万里归。
　　离乱要知君到处，寄书须及雁南飞。

卷151_57 「送崔使君赴寿州」刘长卿
　　列郡专城分国忧，彤幨皂盖古诸侯。仲华遇主年犹少，
　　公瑾论功位已酬。草色青青迎建隼，蝉声处处杂鸣驺。
　　千里相思如可见，淮南木叶正惊秋。

卷151_58 「上阳宫望幸」刘长卿
　　玉辇西巡久未还，春光犹入上阳间。万木长承新雨露，
　　千门空对旧河山。深花寂寂宫城闭，细草青青御路闲。
　　独见彩云飞不尽，只应来去候龙颜。

卷151_59 「过裴舍人故居」刘长卿
　　惨惨天寒独掩扃，纷纷黄叶满空庭。孤坟何处依山木，
　　百口无家学水萍。篱花犹及重阳发，邻笛那堪落日听。
　　书幌无人长不卷，秋来芳草自为萤。

卷151_60 「登松江驿楼北望故园」刘长卿
　　泪尽江楼北望归，田园已陷百重围。平芜万里无人去，
　　落日千山空鸟飞。孤舟漾漾寒潮小，极浦苍苍远树微。
　　白鸥渔父徒相待，未扫欃枪懒息机。

卷151_61 「秋夜有怀高三十五適，兼呈空上人（一作皇甫冉诗）」刘长卿
　　晚节逢君趣道深，结茅栽树近东林。吾师几度曾摩顶，
　　高士何年遂发心。北渚三更闻过雁，西城万里动寒砧。
　　不见支公与玄度，相思拥膝坐长吟。

卷151_62 「送孔巢父赴河南军（一作皇甫冉诗）」刘长卿
　　江南相送隔烟波，况复新秋一雁过。闻道全军征北虏，
　　又言诗将会南河。边心冉冉乡人绝，寒色青青战马多。
　　共许陈琳工奏记，知君名行未蹉跎。

卷151_63 「登润州万岁楼（一作皇甫冉诗）」刘长卿
　　高楼独上思依依，极浦遥山合翠微。江客不堪频北望，
　　塞鸿何事又南飞。垂山古渡寒烟积，瓜步空洲远树稀。
　　闻道王师犹转战，更能谈笑解重围。

卷151_64 「江楼送太康郭主簿赴岭南」刘长卿
　　对酒怜君安可论，当官爱士如平原。料钱用尽却为谤，
　　食客空多谁报恩。万里孤舟向南越，苍梧云中暮帆灭。
　　树色应无江北秋，天涯尚见淮阳月。驿路南随桂水流，
　　猿声不绝到炎州。青山落日那堪望，谁见思君江上楼。

卷151_65 「客舍喜郑三见寄」刘长卿
　　客舍逢君未换衣，闭门愁见桃花飞。遥想故园今已尔，
　　家人应念行人归。寂寞垂杨映深曲，长安日暮灵台宿。
　　穷巷无人鸟雀闲，空庭新雨莓苔绿。北中分与故交疏，
　　何幸仍回长者车，十年未称平生意，好得辛勤谩读书。

卷151_66 「送贾三北游」刘长卿
　　贾生未达犹窘迫，身驰匹马邯郸陌。片云郊外遥送人，
　　斗酒城边暮留客。顾予他日仰时髦，不堪此别相思劳。
　　雨色新添漳水绿，夕阳远照苏门高。把袂相看衣共缁，
　　穷愁只是惜良时。亦知到处逢下榻，莫滞秋风西上期。

卷151_67 「齐一和尚影堂」刘长卿
　　一公住世忘世纷，暂来复去谁能分。身寄虚空如过客，
　　心将生灭是浮云。萧散浮云往不还，凄凉遗教殁仍传。
　　旧地愁看双树在，空堂只是一灯悬。一灯长照恒河沙，
　　双树犹落诸天花。天花寂寂香深殿，苔藓苍苍閟虚院。
　　昔余精念访禅扉，常接微言清道机。今来寂寞无所得，
　　唯共门人泪满衣。

卷151_68 「颍川留别司仓李万」刘长卿
　　故人早负干将器，谁言未展平生意。想君畴昔高步时，
　　肯料如今折腰事。且知投刃皆若虚，日挥案牍常有馀。
　　槐暗公庭趋小吏，荷香陂水脍鲈鱼。客里相逢款话深，
　　如何歧路剩沾襟。白云西上催归念，颍水东流是别心。
　　落日征骖随去尘，含情挥手背城闉。已恨良时空此别，
　　不堪秋草更愁人。

卷151_69 「听笛歌留别郑协律」刘长卿
　　旧游怜我长沙谪，载酒沙头送迁客。天涯望月自沾衣，
　　江上何人复吹笛。横笛能令孤客愁，渌波淡淡如不流。
　　商声寥亮羽声苦，江天寂历江枫秋。静听关山闻一叫，
　　三湘月色悲猿啸。又吹杨柳激繁音，千里春色伤人心。
　　随风飘向何处落，唯见曲尽平湖深。明发与君离别后，
　　马上一声堪白首。

卷151_70 「时平后送范伦归安州」刘长卿
　　昨闻战罢图麟阁，破虏收兵卷戎幕。沧海初看汉月明，
　　紫微已见胡星落。忆昔扁舟此南渡，荆棘烟尘满归路。
　　与君携手姑苏台，望乡一日登几回。白云飞鸟去寂寞，
　　吴山楚岫空崔嵬。事往时平还旧丘，青青春草近家愁。
　　洛阳举目今谁在，颍水无情应自流。吴苑西人去欲稀，
　　留连一日空知非。江潭岁尽愁不尽，鸿雁春归身未归。
　　万里遥悬帝乡忆，五年空带风尘色。却到长安逢故人，
　　不道姓名应不识。

卷151_71 「小鸟篇，上裴尹」刘长卿
　　藩篱小鸟何甚微，翩翩日夕空此飞。只缘六翮不自致，
　　长似孤云无所依。西城黯黯斜晖落，众鸟纷纷皆有托。
　　独立虽轻燕雀群，孤飞还惧鹰鹯搏。自怜天上青云路，
　　吊影徘徊独愁暮。衔花纵有报恩时，择木谁容托身处。
　　岁月蹉跎飞不进，羽毛憔悴何人问。绕树空随乌鹊惊，
　　巢林只有鹪鹩分。主人庭中荫乔木，爱此清阴欲栖宿。
　　少年挟弹遥相猜，遂使惊飞往复回。不辞奋翼向君去，
　　唯怕金丸随后来。

卷151_72 「登吴古城歌」刘长卿
　　登古城兮思古人，感贤达兮同埃尘。望平原兮寄远目，
　　叹姑苏兮聚麋鹿。黄池高会事未终，沧海横流人荡覆。
　　伍员杀身谁不冤，竟看墓树如所言。越王尝胆安可敌，
　　远取石田何所益。一朝空谢会稽人，万古犹伤甬东客。
　　黍离离兮城坡坨，牛羊践兮牧竖歌。野无人兮秋草绿，
　　园为墟兮古木多。白杨萧萧悲故柯，黄雀啾啾争晚禾。
　　荒阡断兮谁重过，孤舟逝兮愁若何。天寒日暮江枫落，
　　叶去辞风水自波。

卷151_73 「疲兵篇」刘长卿
　　骄虏乘秋下蓟门，阴山日夕烟尘昏。三军疲马力已尽，
　　百战残兵功未论。阵云泱漭屯塞北，羽书纷纷来不息。
　　孤城望处增断肠，折剑看时可沾臆。元戎日夕且歌舞，
　　不念关山久辛苦。自矜倚剑气凌云，却笑闻笳泪如雨。
　　万里飘飖空此身，十年征战老胡尘。赤心报国无片赏，
　　白首还家有几人。朔风萧萧动枯草，旌旗猎猎榆关道。
　　汉月何曾照客心，胡笳只解催人老。军前仍欲破重围，
　　闺里犹应愁未归。小妇十年啼夜织，行人九月忆寒衣。
　　饮马滹河晚更清，行吹羌笛远归营。只恨汉家多苦战，
　　徒遗金镞满长城。

卷151_74 「新安送陆澧归江阴」刘长卿
　　新安路，人来去。早潮复晚潮，明日知何处。
　　潮水无情亦解归，自怜长在新安住。

卷151_75 「弄白鸥歌」刘长卿
　　泛泛江上鸥，毛衣皓如雪。朝飞潇湘水，夜宿洞庭月。
　　归客正夷犹，爱此沧江闲白鸥。

卷151_76 「长沙赠衡岳祝融峰般若禅师」刘长卿
　　般若公，般若公，负钵何时下祝融。归路却看飞鸟外，
　　禅房空掩白云中。桂花寥寥闲自落，流水无心西复东。

卷151_77 「赠湘南渔父」刘长卿
　　问君何所适，暮暮逢烟水。独与不系舟，往来楚云里。
　　钓鱼非一岁，终日只如此。日落江清桂楫迟，
　　纤鳞百尺深可窥。沈钩垂饵不在得，白首沧浪空自知。

卷151_78 「明月湾寻贺九不遇」刘长卿
　　楚水日夜绿，傍江春草滋。青青遥满目，万里伤心归。
　　故人川上复何之，明月湾南空所思。故人不在明月在，
　　谁见孤舟来去时。

卷151_79 「题曲阿三昧王佛殿前孤石」刘长卿
　　孤石自何处，对之疑旧游。氛氲岘首夕，苍翠剡中秋。
　　迥出群峰当殿前，雪山灵鹫惭贞坚。一片孤云长不去，
　　莓苔古色空苍然。

卷151_80 「送友人东归」刘长卿
　　对酒灞亭暮，相看愁自深。河边草已绿，此别难为心。
　　关路迢迢匹马归，垂杨寂寂数莺飞。怜君献策十馀载，
　　今日犹为一布衣。

卷151_81 「入桂渚次砂牛石穴」刘长卿
　　扁舟傍归路，日暮潇湘深。湘水清见底，楚云淡无心。
　　片帆落桂渚，独夜依枫林。枫林月出猿声苦，
　　桂渚天寒桂花吐。此中无处不堪愁，江客相看泪如雨。

卷151_82 「严陵钓台，送李康成赴江东使」刘长卿
　　潺湲子陵濑，仿佛如在目。七里人已非，千年水空绿。
　　新安江上孤帆远，应逐枫林万馀转。古台落日共萧条，
　　寒水无波更清浅。台上渔竿不复持，却令猿鸟向人悲。
　　滩声山翠至今在，迟尔行舟晚泊时。

卷151_83 「送姨子弟往南郊」刘长卿
　　一展慰久阔，寸心仍未伸。别时两童稚，及此俱成人。
　　那堪适会面，遽已悲分首。客路向楚云，河桥对衰柳。
　　送君匹马别河桥，汝南山郭寒萧条。今我单车复西上，
　　郎去灞陵转惆怅。何处共伤离别心，明月亭亭两乡望。

卷151_84 「铜雀台」刘长卿
　　娇爱更何日，高台空数层。含啼映双袖，不忍看西陵。
　　漳河东流无复来，百花辇路为苍苔。青楼月夜长寂寞，
　　碧云日暮空徘徊。君不见，邺中万事非昔时，
　　古人不在今人悲。春风不逐君王去，草色年年旧宫路。
　　宫中歌舞已浮云，空指行人往来处。

卷151_85 「王昭君歌」刘长卿
　　自矜娇艳色，不顾丹青人。那知粉绘能相负，
　　却使容华翻误身。上马辞君嫁骄虏，玉颜对人啼不语。
　　北风雁急浮云秋，万里独见黄河流。纤腰不复汉宫宠，
　　双蛾长向胡天愁。琵琶弦中苦调多，萧萧羌笛声相和。
　　谁怜一曲传乐府，能使千秋伤绮罗。

卷151_86 「送杜越江佐觐省往新安江」刘长卿
　　去帆楚天外，望远愁复积。想见新安江，扁舟一行客。
　　清流数千丈，底下看白石。色混元气深，波连洞庭碧。
　　鸣桹去未已，前路行可觌。猿鸟悲啾啾，杉松雨声夕。
　　送君东赴归宁期，新安江水远相随。见说江中孤屿在，
　　此行应赋谢公诗。

卷151_87 「湘中忆归」刘长卿
　　终日空理棹，经年犹别家。顷来行已远，弥觉天无涯。
　　白云意自深，沧海梦难隔。迢递万里帆，飘飖一行客。
　　独怜西江外，远寄风波里。平湖流楚天，孤雁渡湘水。
　　湘流澹澹空愁予，猿啼啾啾满南楚。扁舟泊处闻此声，
　　江客相看泪如雨。

卷151_88 「送郭六侍从之武陵郡」刘长卿
　　常爱武陵郡，羡君将远寻。空怜世界迫，孤负桃源心。
　　洛阳遥想桃源隔，野水闲流春自碧。花下常迷楚客船，
　　洞中时见秦人宅。落日相看斗酒前，送君南望但依然。
　　河梁马首随春草，江路猿声愁暮天。丈人别乘佐分忧，
　　才子趋庭兼胜游。澧浦荆门行可见，知君诗兴满沧洲。

卷151_89 「山鸲鹆歌（一作韦应物诗）」刘长卿
　　山鸲鹆，长在此山吟古木。嘲哳相呼响空谷，
　　哀鸣万变如成曲。江南逐臣悲放逐，倚树听之心断续。
　　巴人峡里自闻猿，燕客水头空击筑。山鸲鹆，
　　一生不及双黄鹄。朝去秋田啄残粟，暮入寒林啸群族。
　　鸣相逐，啄残粟，食不足。青云杳杳无力飞，
　　白露苍苍抱枝宿。不知何事守空山，万壑千峰自愁独。

卷151_90 「望龙山怀道士许法棱」刘长卿
　　心惆怅，望龙山。云之际，鸟独还。悬崖绝壁几千丈，
　　绿萝袅袅不可攀。龙山高，谁能践。灵原中，苍翠晚。
　　岚烟瀑水如向人，终日迢迢空在眼。中有一人披霓裳，
　　诵经山顶飧琼浆。空林闲坐独焚香，真官列侍俨成行。
　　朝入青霄礼玉堂，夜扫白云眠石床。桃花洞里居人满，
　　桂树山中住日长，龙山高高遥相望。

卷151_91 「戏赠干越尼子歌」刘长卿
　　鄱阳女子年十五，家本秦人今在楚。厌向春江空浣沙，
　　龙宫落发披袈裟。五年持戒长一食，至今犹自颜如花。
　　亭亭独立青莲下，忍草禅枝绕精舍。自用黄金买地居，
　　能嫌碧玉随人嫁。北客相逢疑姓秦，铅花抛却仍青春。
　　一花一竹如有意，不语不笑能留人。黄鹂欲栖白日暮，
　　天香未散经行处。却对香炉闲诵经，春泉漱玉寒泠泠。
　　云房寂寂夜钟后，吴音清切令人听。人听吴音歌一曲，
　　杳然如在诸天宿。谁堪世事更相牵，惆怅回船江水渌。

卷151_92 「游四窗」刘长卿
　　四明山绝奇，自古说登陆。苍崖倚天立，覆石如覆屋。
　　玲珑开户牖，落落明四目。箕星分南野，有斗挂檐北。
　　日月居东西，朝昏互出没。我来游其间，寄傲巾半幅。
　　白云本无心，悠然伴幽独。对此脱尘鞅，顿忘荣与辱。
　　长笑天地宽，仙风吹佩玉。

卷151_93 「和中丞出使恩命过终南别业」刘长卿
　　不过林园久，多因宠遇偏。故山长寂寂，春草过年年。
　　花待朝衣间，云迎驿骑连。松萝深旧閤，樵木散闲田。
　　拜阙贪摇佩，看琴懒更弦。君恩催早入，已梦傅岩边。

卷151_94 「岳阳楼」刘长卿
　　行尽清溪日已蹉，云容山影两嵯峨。楼前归客怨秋梦，
　　湖上美人疑夜歌。独坐高高风势急，平湖渺渺月明多。
　　终期一艇载樵去，来往片帆愁白波。

卷151_95 「春望寄王涔阳」刘长卿
　　清明别后雨晴时，极浦空颦一望眉。湖畔春山烟点点，
　　云中远树墨离离。依微水戍闻钲鼓，掩映沙村见酒旗。
　　风暖草长愁自醉，行吟无处寄相思。

卷151_96 「留辞」刘长卿
　　南楚迢迢通汉口，西江淼淼去扬州。
　　春风已遣归心促，纵复芳菲不可留。

菩萨蛮
小山重叠金明灭，鬓云欲度香腮雪。懒起画蛾眉，弄妆梳洗迟。
照花前后镜，花面交相映。新贴绣（一作著绮）罗襦，双双金鹧鸪。

菩萨蛮
水精帘里颇黎枕，暖香惹梦鸳鸯锦。江上柳如烟，雁飞残月（一作日）天。
藕丝秋色浅，人胜参差剪。双鬓隔香红，玉钗头上风。

菩萨蛮
蕊黄无限当山额，宿妆隐笑纱窗隔。相见牡丹时，暂来还别离。
翠钗金作股，钗上蝶双舞。心事竟谁知？月明花满枝。

菩萨蛮
翠翘金缕双鸂鵣，水纹细起春池碧。池上海棠梨，雨晴红满枝。
绣衫遮笑靥，烟草粘飞蝶。青琐对芳菲，玉关音信稀。

菩萨蛮
杏花含露团香雪，绿杨陌上多离别。灯在月胧明，觉来闻晓莺。
玉钩褰翠幕，妆浅旧眉薄。春梦正关情，镜中蝉鬓轻。

菩萨蛮
玉楼明月长相忆，柳丝袅娜春无力。门外草萋萋，送君闻马嘶。
画罗金翡翠，香烛销成泪。花落子规啼，绿窗残梦迷。

菩萨蛮
凤凰相对盘金缕，牡丹一夜经微雨。明镜照新妆，鬓轻双脸长。
画楼相望久，栏外垂丝柳。音信不归来，社前双燕回。

菩萨蛮
牡丹花谢莺声歇，绿杨满院中庭月。相忆梦难成，背窗灯半明。
翠钿金压脸，寂寞香闺掩。人远泪阑干，燕飞春又残。

菩萨蛮
满宫明月梨花白，故人万里关山隔。金雁一双飞，泪痕沾绣衣。
小园芳草绿，家住越溪曲。杨柳色依依，燕（一作雁）归君不归。

菩萨蛮
宝函钿雀金鸂鵣，沉香阁（一作关）上吴山碧。杨柳又如丝，驿桥春雨时。
画楼音信断，芳草江南岸。鸾镜与花枝，此情谁得知。

菩萨蛮
南园满地堆轻絮，愁闻一霎清明雨。雨后却斜阳，杏花零落香。
无言匀睡脸，枕上屏山掩。时节欲黄昏，无聊独倚门。

菩萨蛮
夜来皓月才当午，重帘悄悄无人语。深处麝烟长，卧时留薄妆。
当年还自惜，往事那堪忆。花露（一作落）月明残，锦衾知晓寒。

菩萨蛮
雨晴夜台玲珑日（一作月），万枝香袅红丝拂。闲梦忆金堂，满庭萱草长。
绣帘垂箓簌（此二字以“罕”字头换竹字头），眉黛远山绿。春水渡溪桥，凭栏魂欲消。

菩萨蛮
竹风轻动庭除冷，珠帘月上玲珑影。山枕隐浓妆，绿檀金凤凰。
两蛾愁黛浅，故国吴宫远。春恨正关情，画楼残点声。

更漏子
柳丝长，春雨细，花外漏声迢递。惊寒雁，起城乌，画屏金遮鸪。
香雾薄，透帘（一作重）幕，惆怅谢家池阁。红烛背，绣帘垂，梦长君不知。

更漏子
星斗稀，钟鼓歇，帘外晓莺残月。兰露重，柳风斜，满庭堆落花。
虚阁上，倚栏望，还似去年惆怅。春欲暮，思无穷，旧欢如梦中。

更漏子
金雀钗，红粉面，花里暂时相见。知我意，感君怜，此情须问天。
香作穗，蜡成泪，还似两人心意。山枕腻，锦衾寒，觉来更漏残。

更漏子
相见稀，相忆久，眉浅淡烟如柳。垂翠幕，结同心，侍（原作待）郎熏绣衾。
城上月，白如雪，蝉鬓美人愁绝。宫树暗，鹊桥横，玉签初报明。

更漏子
背江楼，临海月，城上角声呜咽。堤柳动，岛烟昏，两行征雁分。
京口路，归帆渡，正是芳菲欲度。银烛尽，玉绳低，一声村落鸡。

更漏子
玉炉香，红蜡泪，偏照画堂秋思。眉翠薄，鬓云残，夜长衾枕寒。
梧桐树，三更雨，不道离情正苦。一叶叶，一声声，空阶滴到明。

归国遥
香玉，翠凤宝钗垂箓簌（此二字以“罕”字头换竹字头）。钿筐交胜金粟，越罗春水绿。
画堂照帘残烛，梦余更漏促。谢娘无限心曲，晓屏山断续。

归国遥
双脸，小凤战篦金飐艳。舞衣无力风敛，藕丝秋色染。
锦帐绣帷斜掩，露珠清晓簟。粉心黄蕊花靥，黛眉山两点。

酒泉子
花映柳条，闲向绿萍池上。凭栏杆，窥细浪，两萧萧。
近来音信两疏索，洞房空寂寞。掩银屏，垂翠箔（一作幕），度春宵。

酒泉子
日映纱窗，金鸭小屏山碧。故乡春，烟霭隔，背兰釭。
宿妆惆怅倚高阁，千里云影薄。草初齐，花又落，燕双双。

酒泉子
楚女不归，楼枕小河春水。月孤明，风又起，杏花稀。
玉钗斜簪云鬟重，裙上金缕凤。八行书，千里梦，雁南飞。

酒泉子
罗带惹香，犹系别时红豆。泪痕新，金缕旧，断离肠。
一双娇燕语雕梁，还是去年时节。绿阴浓，芳草歇，柳花狂。

定西番
汉使昔年离别，攀弱柳，折寒梅，上高台。
千里玉关春雪，雁来人不来。羌笛一声愁绝，月徘徊。

定西番
海燕欲飞调羽，萱草绿，杏花红，隔帘栊。
双鬓翠霞金缕，一枝春艳浓。楼上月明三五，琐窗中。

定西番
细雨晓莺春晚，人似玉，柳如眉，正相思。
罗幕翠帘初卷，镜中花一枝。肠断寒门消息，雁来稀。

杨柳枝
宜春苑外最长条，闲袅春风伴舞腰。正是玉人肠绝（一作断）处，一渠春水赤阑桥。

杨柳枝
南内墙东御路帝，须知春色柳丝黄。杏花未肯无情思，何事行人最断肠？

杨柳枝
苏小门前柳万条，毵毵金线拂平桥。黄莺不语东风起，深闭朱门伴舞腰。

杨柳枝
金缕毵毵碧瓦沟，六宫眉黛惹香愁。晚来更带龙池雨，半拂栏杆半入楼。

杨柳枝
馆娃宫外邺城西，远映征帆近拂堤。系得王孙归意切，不关（一作同）芳草绿萋萋。

杨柳枝
两两黄鹂色似色，袅枝啼露动芳音。春来幸自长如线，可惜牵缠荡子心。

杨柳枝
御柳如丝映九重，凤凰窗映绣芙蓉。景阳楼畔千条路，一面新妆待晓风。

杨柳枝
织锦机边莺语频，停梭垂泪忆征人。塞门三月犹萧索，纵有垂杨未觉春。

南歌子
手里金鹦鹉，胸前绣凤凰。偷眼暗形相。不如从嫁与，作鸳鸯。

南歌子
似带如丝柳，团酥握雪花。帘卷玉钩斜。九衢尘欲暮，逐香车。

南歌子
鬓垂低梳髻，连娟细扫眉。终日两相思。为君憔悴尽，百花时。

南歌子
脸上金霞细，眉间翠钿深。倚枕覆鸳衾。隔帘莺百啭，感君心。

南歌子
扑蕊添黄子，呵花满翠鬟。鸳枕映屏山。月明三五夜，对芳颜。

南歌子
转盼如波眼，娉婷似柳腰。花里暗相招，忆君肠欲断，恨春宵。

南歌子
懒拂鸳鸯枕，休缝翡翠裙。罗帐罢炉熏。近来心更切，为思君。

河渎神
河上望丛祠，庙前春雨来时。楚山无限鸟飞迟，兰棹空伤别离。
何处杜鹃啼不歇，艳红开尽如血。蝉鬓美人愁绝。百花芳草佳节。

河渎神
孤庙对寒潮，西陵风雨萧萧。谢娘惆怅倚兰桡，泪流玉箸千条。
暮天愁听思归乐，早梅香满山郭。回首两情萧索，离魂何处飘泊？

河渎神
铜鼓赛神来，满庭幡盖徘徊。水村江浦过风雷，楚山如画烟开。
离别橹声空萧索，玉容惆怅妆薄。青麦燕飞落落，卷帘愁对珠阁。

女冠子
含娇含笑，宿翠残红窈窕。鬓如蝉。寒玉簪秋水，轻纱卷碧烟。
雪胸鸾镜里，琪树凤楼前。寄语青娥伴，早求仙。

女冠子
霞帔云发，钿镜仙容似雪。画愁眉。遮语回轻扇，含羞下绣帷。
玉楼相望久，花洞恨来迟。早晚乘鸾去，莫相遗。

玉胡蝶
秋风凄切伤离，行客未归时。寒外草先衰，江南雁到迟。
芙蓉凋嫩脸，杨柳堕新眉。摇落使人悲，肠断谁得知？

清平乐
上阳春晚，宫女愁蛾浅。新岁清平思同辇，怎奈长安路远。
凤帐鸳被徒熏，寂寞花锁千门。竞把黄金买赋，为妾将上明君。

清平乐
洛阳愁绝，杨柳花飘雪。终日行人恣（一作争）攀折，桥下水流呜咽。
上马争劝离觞，南浦莺声断肠。愁杀平原年少，回首挥泪千行。

遐方怨
凭绣槛，解罗帷。未得君书，肠断（一作断肠），潇湘春雁飞。不知征马几时归？海棠花谢也，雨霏霏。

遐方怨
花半坼，雨初晴。未卷珠帘，梦残，惆怅闻晓莺。宿妆眉浅粉山横。约鬟鸾镜里，绣罗轻。

诉衷情
莺语花舞春昼午，雨霏微。金带枕，宫锦。凤凰帷。柳弱蝶交飞，依依。辽阳音信稀，梦中归。

思帝乡
花花，满枝红似霞。罗袖画帘肠断，卓香车。回面共人闲语，战篦金凤斜。惟有阮郎春尽，不归家。

梦江南
千万恨，恨极在天涯。山月不知心里事，水风空落眼前花。摇曳碧云斜。

梦江南
梳洗罢，独倚望江楼。过尽千帆皆不是，斜晖脉脉水悠悠。肠断白蘋洲。

河传
江畔，相唤。晓妆鲜，仙景个女采莲。请君莫向那岸边。少年，好花新满船。
红袖摇曳逐风暖（一作软），垂玉腕，肠向柳丝断。浦南归，浦北归。莫知，晚来人已稀。

河传
湖上，闲望。雨萧萧，烟浦花桥路遥。谢娘翠蛾愁不消，终朝，梦魂迷晚潮。
荡子天涯归棹远，春已晚，莺语空肠断。若耶溪，溪水西。柳堤，不闻郎马嘶。

河传
同伴，相唤。杏花稀，梦里每愁依违。仙客一去燕已飞。不归，泪痕空满衣。
天际云鸟引晴（一作情）远，春已晚，烟霭渡南苑。雪梅香，柳带长。小娘，转令人意伤。

番女怨
万枝香雪开已遍，细雨双燕。钿蝉筝，金雀扇，画梁相见。雁门消息不归来，又飞回。

番女怨
碛南沙上惊雁起，飞雪千里。玉连环，金镞箭，年年征战。画楼离恨锦屏空，杏花红。

荷叶杯
一点露珠凝冷，波影。满池塘。绿茎红艳两相乱，肠断。水风凉。

荷叶杯
镜水夜来秋水，如雪。采莲时。小娘红粉对寒浪，惆怅。正思惟（原作想）。

荷叶杯
楚女欲归南浦，朝雨。湿愁红。小船摇漾入花里，波起。隔西风。

[存疑词]

菩萨蛮
玉纤弹处真珠落，流多暗湿铅华薄。春露浥朝华，秋波浸晚霞。
风流心上物，本为风流出。看取薄情人，罗衣无此痕。
按：此首见《尊前集》。原注：一作袁国传。

木兰花
家临长信往来道，浮燕双双拂（一作掠）烟草。油壁车轻金犊肥，流苏帐晓春鸡早。
笼中娇鸟暖犹睡，帘外落花闲不扫。衰桃一树近前池，似惜容（一作红）颜镜中老。
按：此首见《温飞卿诗集》卷三，题作《春晓曲》。

杨柳枝
一尺深红蒙（一作胜）麹尘，天生旧物不如新。合欢桃核终堪恨，里许元来别有人。

杨柳枝
井底点灯深烛伊，共郎长行莫围棋。玲珑骰子安红豆，入骨相思知不知？
按：以上二首见《温飞卿集外诗》卷九，题作《新添声杨柳枝辞》。 

卷一百五十九

卷159_1 「从张丞相游南纪城猎，戏赠裴迪张参军」孟浩然
　　从禽非吾乐，不好云梦田。岁暮登城望，偏令乡思悬。
　　公卿有几几，车骑何翩翩。世禄金张贵，官曹幕府贤。
　　顺时行杀气，飞刃争割鲜。十里届宾馆，征声匝妓筵。
　　高标回落日，平楚散芳烟。何意狂歌客，从公亦在旃。

卷159_2 「登江中孤屿，赠白云先生王迥」孟浩然
　　悠悠清江水，水落沙屿出。回潭石下深，绿筱岸傍密。
　　鲛人潜不见，渔父歌自逸。忆与君别时，泛舟如昨日。
　　夕阳开返照，中坐兴非一。南望鹿门山，归来恨如失。

卷159_3 「晚春卧病寄张八」孟浩然
　　南陌春将晚，北窗犹卧病。林园久不游，草木一何盛。
　　狭迳花障迷，闲庭竹扫净。翠羽戏兰苕，赪鳞动荷柄。
　　念我平生好，江乡远从政。云山阻梦思，衾枕劳歌咏。
　　歌咏复何为，同心恨别离。世途皆自媚，流俗寡相知。
　　贾谊才空逸，安仁鬓欲丝。遥情每东注，奔晷复西驰。
　　常恐填沟壑，无由振羽仪。穷通若有命，欲向论中推。

卷159_4 「秋登兰山寄张五」孟浩然
　　北山白云里，隐者自怡悦。相望试登高，心飞逐鸟灭。
　　愁因薄暮起，兴是清秋发。时见归村人，沙行渡头歇。
　　天边树若荠，江畔舟如月。何当载酒来，共醉重阳节。

卷159_5 「入峡寄弟」孟浩然
　　吾昔与尔辈，读书常闭门。未尝冒湍险，岂顾垂堂言。
　　自此历江湖，辛勤难具论。往来行旅弊，开凿禹功存。
　　壁立千峰峻，潈流万壑奔。我来凡几宿，无夕不闻猿。
　　浦上摇归恋，舟中失梦魂。泪沾明月峡，心断鶺鴒原。
　　离阔星难聚，秋深露已繁。因君下南楚，书此示乡园。

卷159_6 「湖中旅泊，寄阎九司户防」孟浩然
　　桂水通百越，扁舟期晓发。荆云蔽三巴，夕望不见家。
　　襄王梦行雨，才子谪长沙。长沙饶瘴疠，胡为苦留滞。
　　久别思款颜，承欢怀接袂。接袂杳无由，徒增旅泊愁。
　　清猿不可听，沿月下湘流。

卷159_7 「大堤行寄万七」孟浩然
　　大堤行乐处，车马相驰突。岁岁春草生，踏青二三月。
　　王孙挟珠弹，游女矜罗袜。携手今莫同，江花为谁发。

卷159_8 「仲夏归汉南园，寄京邑耆旧」孟浩然
　　尝读高士传，最嘉陶征君。日耽田园趣，自谓羲皇人。
　　予复何为者，栖栖徒问津。中年废丘壑，上国旅风尘。
　　忠欲事明主，孝思侍老亲。归来当炎夏，耕稼不及春。
　　扇枕北窗下，采芝南涧滨。因声谢同列，吾慕颍阳真。

卷159_9 「题云门山，寄越府包户曹、徐起居」孟浩然
　　我行适诸越，梦寐怀所欢。久负独往愿，今来恣游盘。
　　台岭践磴石，耶溪溯林湍。舍舟入香界，登阁憩旃檀。
　　晴山秦望近，春水镜湖宽。远怀伫应接，卑位徒劳安。
　　白云日夕滞，沧海去来观。故国眇天末，良朋在朝端。
　　迟尔同携手，何时方挂冠。

卷159_10 「宿扬子津，寄润州长山刘隐士」孟浩然
　　所思在建业，欲往大江深。日夕望京口，烟波愁我心。
　　心驰茅山洞，目极枫树林。不见少微星，星霜劳夜吟。

卷159_11 「书怀贻京邑同好」孟浩然
　　维先自邹鲁，家世重儒风。诗礼袭遗训，趋庭沾末躬。
　　昼夜常自强，词翰颇亦工。三十既成立，嗟吁命不通。
　　慈亲向羸老，喜惧在深衷。甘脆朝不足，箪瓢夕屡空。
　　执鞭慕夫子，捧檄怀毛公。感激遂弹冠，安能守固穷。
　　当途诉知己，投刺匪求蒙。秦楚邈离异，翻飞何日同。

卷159_12 「还山贻湛法师」孟浩然
　　幼闻无生理，常欲观此身。心迹罕兼遂，崎岖多在尘。
　　晚途归旧壑，偶与支公邻。导以微妙法，结为清净因。
　　烦恼业顿舍，山林情转殷。朝来问疑义，夕话得清真。
　　墨妙称古绝，词华惊世人。禅房闭虚静，花药连冬春。
　　平石藉琴砚，落泉洒衣巾。欲知冥灭意，朝夕海鸥驯。

卷159_13 「夏日南亭怀辛大」孟浩然
　　山光忽西落，池月渐东上。散发乘夕凉，开轩卧闲敞。
　　荷风送香气，竹露滴清响。欲取鸣琴弹，恨无知音赏。
　　感此怀故人，中宵劳梦想。

卷159_14 「秋宵月下有怀」孟浩然
　　秋空明月悬，光彩露沾湿。惊鹊栖未定，飞萤卷帘入。
　　庭槐寒影疏，邻杵夜声急。佳期旷何许，望望空伫立。

卷159_15 「将适天台，留别临安李主簿」孟浩然
　　枳棘君尚栖，匏瓜吾岂系。念离当夏首，漂泊指炎裔。
　　江海非堕游，田园失归计。定山既早发，渔浦亦宵济。
　　泛泛随波澜，行行任舻枻。故林日已远，群木坐成翳。
　　羽人在丹丘，吾亦从此逝。

卷159_16 「送丁大凤进士赴举，呈张九龄」孟浩然
　　吾观鹪鹩赋，君负王佐才。惜无金张援，十上空归来。
　　弃置乡园老，翻飞羽翼摧。故人今在位，岐路莫迟回。

卷159_17 「送吴悦游韶阳」孟浩然
　　五色怜凤雏，南飞适鹧鸪。楚人不相识，何处求椅梧。
　　去去日千里，茫茫天一隅。安能与斥鷃，决起但枪榆。

卷159_18 「适越留别谯县张主簿、申屠少府」孟浩然
　　朝乘汴河流，夕次谯县界。幸值西风吹，得与故人会。
　　君学梅福隐，余从伯鸾迈。别后能相思，浮云在吴会。

卷159_19 「送陈七赴西军」孟浩然
　　吾观非常者，碌碌在目前。君负鸿鹄志，蹉跎书剑年。
　　一闻边烽动，万里忽争先。余亦赴京国，何当献凯还。

卷159_20 「送从弟邕下第后寻会稽」孟浩然
　　疾风吹征帆，倏尔向空没。千里在俄顷，三江坐超忽。
　　向来共欢娱，日夕成楚越。落羽更分飞，谁能不惊骨。

卷159_21 「送辛大之鄂渚不及」孟浩然
　　送君不相见，日暮独愁绪。江上空裴回，天边迷处所。
　　郡邑经樊邓，山河入嵩汝。蒲轮去渐遥，石径徒延伫。

卷159_22 「江上别流人」孟浩然
　　以我越乡客，逢君谪居者。分飞黄鹤楼，流落苍梧野。
　　驿使乘云去，征帆沿溜下。不知从此分，还袂何时把。

卷159_23 「宴包二融宅」孟浩然
　　闲居枕清洛，左右接大野。门庭无杂宾，车辙多长者。
　　是时方盛夏，风物自潇洒。五日休沐归，相携竹林下。
　　开襟成欢趣，对酒不能罢。烟暝栖鸟迷，余将归白社。

卷159_24 「与王昌龄宴王道士房」孟浩然
　　归来卧青山，常梦游清都。漆园有傲吏，惠好在招呼。
　　书幌神仙箓，画屏山海图。酌霞复对此，宛似入蓬壶。

卷159_25 「襄阳公宅饮」孟浩然
　　窈窕夕阳佳，丰茸春色好。欲觅淹留处，无过狭斜道。
　　绮席卷龙须，香杯浮玛瑙。北林积修树，南池生别岛。
　　手拨金翠花，心迷玉红草。谈笑光六义，发论明三倒。
　　座非陈子惊，门还魏公扫。荣辱应无间，欢娱当共保。

卷159_26 「寻香山湛上人」孟浩然
　　朝游访名山，山远在空翠。氛氲亘百里，日入行始至。
　　杖策寻故人，解鞭暂停骑。石门殊豁险，篁径转森邃。
　　法侣欣相逢，清谈晓不寐。平生慕真隐，累日探奇异。
　　野老朝入田，山僧暮归寺。松泉多逸响，苔壁饶古意。
　　谷口闻钟声，林端识香气。愿言投此山，身世两相弃。

卷159_27 「云门寺西六七里，闻符公兰若最幽，与薛八同往」孟浩然
　　谓予独迷方，逢子亦在野。结交指松柏，问法寻兰若。
　　小溪劣容舟，怪石屡惊马。所居最幽绝，所住皆静者。
　　云簇兴座隅，天空落阶下。上人亦何闻，尘念都已舍。
　　四禅合真如，一切是虚假。愿承甘露润，喜得惠风洒。
　　依止托山门，谁能效丘也。

卷159_28 「宿天台桐柏观」孟浩然
　　海行信风帆，夕宿逗云岛。缅寻沧洲趣，近爱赤城好。
　　扪萝亦践苔，辍棹恣探讨。息阴憩桐柏，采秀弄芝草。
　　鹤唳清露垂，鸡鸣信潮早。愿言解缨绂，从此去烦恼。
　　高步凌四明，玄踪得三老。纷吾远游意，学彼长生道。
　　日夕望三山，云涛空浩浩。

卷159_29 「岘潭作」孟浩然
　　石潭傍隈隩，沙岸晓夤缘。试垂竹竿钓，果得槎头鳊。
　　美人骋金错，纤手脍红鲜。因谢陆内史，莼羹何足传。

卷159_30 「题终南翠微寺空上人房」孟浩然
　　翠微终南里，雨后宜返照。闭关久沈冥，杖策一登眺。
　　遂造幽人室，始知静者妙。儒道虽异门，云林颇同调。
　　两心相喜得，毕景共谈笑。暝还高窗眠，时见远山烧。
　　缅怀赤城标，更忆临海峤。风泉有清音，何必苏门啸。

卷159_31 「初春汉中漾舟」孟浩然
　　羊公岘山下，神女汉皋曲。雪罢冰复开，春潭千丈绿。
　　轻舟恣来往，探玩无厌足。波影摇妓钗，沙光逐人目。
　　倾杯鱼鸟醉，联句莺花续。良会难再逢，日入须秉烛。

卷159_32 「宿业师山房，期丁大不至」孟浩然
　　夕阳度西岭，群壑倏已暝。松月生夜凉，风泉满清听。
　　樵人归欲尽，烟鸟栖初定。之子期宿来，孤琴候萝径。

卷159_33 「耶溪泛舟」孟浩然
　　落景馀清辉，轻桡弄溪渚。澄明爱水物，临泛何容与。
　　白首垂钓翁，新妆浣纱女。相看似相识，脉脉不得语。

卷159_34 「彭蠡湖中望庐山」孟浩然
　　太虚生月晕，舟子知天风。挂席候明发，眇漫平湖中。
　　中流见匡阜，势压九江雄。黤黕容霁色，峥嵘当晓空。
　　香炉初上日，瀑布喷成虹。久欲追尚子，况兹怀远公。
　　我来限于役，未暇息微躬。淮海途将半，星霜岁欲穷。
　　寄言岩栖者，毕趣当来同。

卷159_35 「登鹿门山」孟浩然
　　清晓因兴来，乘流越江岘。沙禽近方识，浦树遥莫辨。
　　渐至鹿门山，山明翠微浅。岩潭多屈曲，舟楫屡回转。
　　昔闻庞德公，采药遂不返。金涧饵芝朮，石床卧苔藓。
　　纷吾感耆旧，结揽事攀践。隐迹今尚存，高风邈已远。
　　白云何时去，丹桂空偃蹇。探讨意未穷，回艇夕阳晚。

卷159_36 「游明禅师西山兰若」孟浩然
　　西山多奇状，秀出倚前楹。停午收彩翠，夕阳照分明。
　　吾师住其下，禅坐证无生。结庐就嵌窟，剪苕通往行。
　　谈空对樵叟，授法与山精。日暮方辞去，田园归冶城。

卷159_37 「登望楚山最高顶」孟浩然
　　山水观形胜，襄阳美会稽。最高唯望楚，曾未一攀跻。
　　石壁疑削成，众山比全低。晴明试登陟，目极无端倪。
　　云梦掌中小，武陵花处迷。暝还归骑下，萝月映深溪。

卷159_38 「疾愈过龙泉寺精舍，呈易、业二公」孟浩然
　　停午闻山钟，起行散愁疾。寻林采芝去，转谷松翠密。
　　傍见精舍开，长廊饭僧毕。石渠流雪水，金子耀霜橘。
　　竹房思旧游，过憩终永日。入洞窥石髓，傍崖采蜂蜜。
　　日暮辞远公，虎溪相送出。

卷159_39 「万山潭作」孟浩然
　　垂钓坐盘石，水清心亦闲。鱼行潭树下，猿挂岛藤间。
　　游女昔解佩，传闻于此山。求之不可得，沿月棹歌还。

卷159_40 「与黄侍御北津泛舟」孟浩然
　　津无蛟龙患，日夕常安流。本欲避骢马，何如同鹢舟。
　　岂伊今日幸，曾是昔年游。莫奏琴中鹤，且随波上鸥。
　　堤缘九里郭，山面百城楼。自顾躬耕者，才非管乐俦。
　　闻君荐草泽，从此泛沧洲。

卷159_41 「洗然弟竹亭」孟浩然
　　吾与二三子，平生结交深。俱怀鸿鹄志，昔有鶺鴒心。
　　逸气假毫翰，清风在竹林。达是酒中趣，琴上偶然音。

卷159_42 「山中逢道士云公」孟浩然
　　春馀草木繁，耕种满田园。酌酒聊自劝，农夫安与言。
　　忽闻荆山子，时出桃花源。采樵过北谷，卖药来西村。
　　村烟日云夕，榛路有归客。杖策前相逢，依然是畴昔。
　　邂逅欢觏止，殷勤叙离隔。谓予搏扶桑，轻举振六翮。
　　奈何偶昌运，独见遗草泽。既笑接舆狂，仍怜孔丘厄。
　　物情趋势利，吾道贵闲寂。偃息西山下，门庭罕人迹。
　　何时还清溪，从尔炼丹液。

卷159_43 「越中逢天台太乙子」孟浩然
　　仙穴逢羽人，停舻向前拜。问余涉风水，何处远行迈。
　　登陆寻天台，顺流下吴会。兹山夙所尚，安得问灵怪。
　　上逼青天高，俯临沧海大。鸡鸣见日出，常觌仙人旆。
　　往来赤城中，逍遥白云外。莓苔异人间，瀑布当空界。
　　福庭长自然，华顶旧称最。永此从之游，何当济所届。

卷159_44 「家园卧疾，毕太祝曜见寻」孟浩然
　　伏枕旧游旷，笙簧劳梦思。平生重交结，迨此令人疑。
　　冰室无暖气，炎云空赫曦。隙驹不暂驻，日听凉蝉悲。
　　壮图哀未立，斑白恨吾衰。夫子自南楚，缅怀嵩汝期。
　　顾予衡茅下，兼致禀物资。脱分趋庭礼，殷勤伐木诗。
　　脱君车前鞅，设我园中葵。斗酒须寒兴，明朝难重持。

卷159_45 「白云先生王迥见访」孟浩然
　　闲归日无事，云卧昼不起。有客款柴扉，自云巢居子。
　　居闲好芝朮，采药来城市。家在鹿门山，常游涧泽水。
　　手持白羽扇，脚步青芒履。闻道鹤书征，临流还洗耳。

卷159_46 「田园作」孟浩然
　　弊庐隔尘喧，惟先养恬素。卜邻近三径，植果盈千树。
　　粤余任推迁，三十犹未遇。书剑时将晚，丘园日已暮。
　　晨兴自多怀，昼坐常寡悟。冲天羡鸿鹄，争食羞鸡鹜。
　　望断金马门，劳歌采樵路。乡曲无知己，朝端乏亲故。
　　谁能为扬雄，一荐甘泉赋。

卷159_47 「采樵作」孟浩然
　　采樵人深山，山深树重叠。桥崩卧槎拥，路险垂藤接。
　　日落伴将稀，山风拂萝衣。长歌负轻策，平野望烟归。

卷159_48 「自浔阳泛舟经明海」孟浩然
　　大江分九流，淼淼成水乡。舟子乘利涉，往来至浔阳。
　　因之泛五湖，流浪经三湘。观涛壮枚发，吊屈痛沉湘。
　　魏阙心恒在，金门诏不忘。遥怜上林雁，冰泮也回翔。

卷159_49 「早发渔浦潭」孟浩然
　　东旭早光芒，渚禽已惊聒。卧闻渔浦口，桡声暗相拨。
　　日出气象分，始知江湖阔。美人常晏起，照影弄流沫。
　　饮水畏惊猿，祭鱼时见獭。舟行自无闷，况值晴景豁。

卷159_50 「经七里滩」孟浩然
　　予奉垂堂诫，千金非所轻。为多山水乐，频作泛舟行。
　　五岳追向子，三湘吊屈平。湖经洞庭阔，江入新安清。
　　复闻严陵濑，乃在兹湍路。叠障数百里，沿洄非一趣。
　　彩翠相氛氲，别流乱奔注。钓矶平可坐，苔磴滑难步。
　　猿饮石下潭，鸟还日边树。观奇恨来晚，倚棹惜将暮。
　　挥手弄潺湲，从兹洗尘虑。

卷159_51 「岁暮海上作」孟浩然
　　仲尼既云殁，余亦浮于海。昏见斗柄回，方知岁星改。
　　虚舟任所适，垂钓非有待。为问乘槎人，沧洲复谁在。

卷159_52 「南归阻雪」孟浩然
　　我行滞宛许，日夕望京豫。旷野莽茫茫，乡山在何处。
　　孤烟村际起，归雁天边去。积雪覆平皋，饥鹰捉寒兔。
　　少年弄文墨，属意在章句。十上耻还家，裴回守归路。

卷159_53 「听郑五愔弹琴」孟浩然
　　阮籍推名饮，清风满竹林。半酣下衫袖，拂拭龙唇琴。
　　一杯弹一曲，不觉夕阳沉。予意在山水，闻之谐夙心。

卷159_54 「同张明府清镜叹」孟浩然
　　妾有盘龙镜，清光常昼发。自从生尘埃，有若雾中月。
　　愁来试取照，坐叹生白发。寄语边塞人，如何久离别。

卷159_55 「庭橘」孟浩然
　　明发览群物，万木何阴森。凝霜渐渐水，庭橘似悬金。
　　女伴争攀摘，摘窥碍叶深。并生怜共蒂，相示感同心。
　　骨刺红罗被，香黏翠羽簪。擎来玉盘里，全胜在幽林。

卷159_56 「早梅」孟浩然
　　园中有早梅，年例犯寒开。少妇曾攀折，将归插镜台。
　　犹言看不足，更欲剪刀裁。

卷159_57 「清明即事」孟浩然
　　帝里重清明，人心自愁思。车声上路合，柳色东城翠。
　　花落草齐生，莺飞蝶双戏。空堂坐相忆，酌茗聊代醉。

卷159_58 「和卢明府送郑十三还京兼寄之什」孟浩然
　　昔时风景登临地，今日衣冠送别筵。醉坐自倾彭泽酒，
　　思归长望白云天。洞庭一叶惊秋早，濩落空嗟滞江岛。
　　寄语朝廷当世人，何时重见长安道。

卷159_59 「高阳池送朱二」孟浩然
　　当昔襄阳雄盛时，山公常醉习家池。池边钓女日相随，
　　妆成照影竞来窥。澄波澹澹芙蓉发，绿岸毵毵杨柳垂。
　　一朝物变人亦非，四面荒凉人径稀。意气豪华何处在，
　　空馀草露湿罗衣。此地朝来饯行者，翻向此中牧征马。
　　征马分飞日渐斜，见此空为人所嗟。殷勤为访桃源路，
　　予亦归来松子家。

卷159_60 「鹦鹉洲送王九之江左」孟浩然
　　昔登江上黄鹤楼，遥爱江中鹦鹉洲。洲势逶迤绕碧流，
　　鸳鸯鸂鶒满滩头。滩头日落沙碛长，金沙熠熠动飙光。
　　舟人牵锦缆，浣女结罗裳。月明全见芦花白，
　　风起遥闻杜若香。君行采采莫相忘。

卷159_61 「送王七尉松滋，得阳台云」孟浩然
　　君不见巫山神女作行云，霏红沓翠晓氛氲。
　　婵娟流入楚王梦，倏忽还随零雨分。空中飞去复飞来，
　　朝朝暮暮下阳台。愁君此去为仙尉，便逐行云去不回。

卷159_62 「夜归鹿门山歌」孟浩然
　　山寺钟鸣昼已昏，渔梁渡头争渡喧。人随沙路向江村，
　　余亦乘舟归鹿门。鹿门月照开烟树，忽到庞公栖隐处。
　　岩扉松径长寂寥，惟有幽人夜来去。

卷159_63 「长乐宫」孟浩然
　　秦城旧来称窈窕，汉家更衣应不少。红粉邀君在何处，
　　青楼苦夜长难晓。长乐宫中钟暗来，可怜歌舞惯相催。
　　欢娱此事今寂寞，惟有年年陵树哀。

卷159_64 「示孟郊」孟浩然
　　蔓草蔽极野，兰芝结孤根。众音何其繁，伯牙独不喧。
　　当时高深意，举世无能分。钟期一见知，山水千秋闻。
　　尔其保静节，薄俗徒云云。

　　　　　　　　　　　　　　　　

卷一百六十

卷160_1 「和张丞相春朝对雪」孟浩然
　　迎气当春至，承恩喜雪来。润从河汉下，花逼艳阳开。
　　不睹丰年瑞，焉知燮理才。撒盐如可拟，愿糁和羹梅。

卷160_2 「和张明府登鹿门作」孟浩然
　　忽示登高作，能宽旅寓情。弦歌既多暇，山水思微清。
　　草得风光动，虹因雨气成。谬承巴里和，非敢应同声。

卷160_3 「和张二自穰县还途中遇雪」孟浩然
　　风吹沙海雪，渐作柳园春。宛转随香骑，轻盈伴玉人。
　　歌疑郢中客，态比洛川神。今日南归楚，双飞似入秦。

卷160_4 「和贾主簿弁九日登岘山」孟浩然
　　楚万重阳日，群公赏宴来。共乘休沐暇，同醉菊花杯。
　　逸思高秋发，欢情落景催。国人咸寡和，遥愧洛阳才。

卷160_5 「望洞庭湖，赠张丞相（一作临洞庭）」孟浩然
　　八月湖水平，涵虚混太清。气蒸云梦泽，波撼岳阳城。
　　欲济无舟楫，端居耻圣明。坐观垂钓者，空有羡鱼情。

卷160_6 「赠道士参寥」孟浩然
　　蜀琴久不弄，玉匣细尘生。丝脆弦将断，金徽色尚荣。
　　知音徒自惜，聋俗本相轻。不遇钟期听，谁知鸾凤声。

卷160_7 「京还赠张（一作王）维」孟浩然
　　拂衣何处去，高枕南山南。欲徇五斗禄，其如七不堪。
　　早朝非晚起，束带异抽簪。因向智者说，游鱼思旧潭。

卷160_8 「题李十四庄，兼赠綦毋校书」孟浩然
　　闻君息阴地，东郭柳林间。左右瀍涧水，门庭缑氏山。
　　抱琴来取醉，垂钓坐乘闲。归客莫相待，寻源殊未还。

卷160_9 「九日龙沙作，寄刘大昚虚」孟浩然
　　龙沙豫章北，九日挂帆过。风俗因时见，湖山发兴多。
　　客中谁送酒，棹里自成歌。歌竟乘流去，滔滔任夕波。

卷160_10 「寄赵正字」孟浩然
　　正字芸香阁，幽人竹素园。经过宛如昨，归卧寂无喧。
　　高鸟能择木，羝羊漫触藩。物情今已见，从此愿忘言。

卷160_11 「洞庭湖寄阎九」孟浩然
　　洞庭秋正阔，余欲泛归船。莫辨荆吴地，唯馀水共天。
　　渺瀰江树没，合沓海潮连。迟尔为舟楫，相将济巨川。

卷160_12 「秦中感秋，寄远上人（一作崔国辅诗）」孟浩然
　　一丘常欲卧，三径苦无资。北土非吾愿，东林怀我师。
　　黄金然桂尽，壮志逐年衰。日夕凉风至，闻蝉但益悲。

卷160_13 「宿永嘉江，寄山阴崔少府国辅」孟浩然
　　我行穷水国，君使入京华。相去日千里，孤帆天一涯。
　　卧闻海潮至，起视江月斜。借问同舟客，何时到永嘉。

卷160_14 「上巳洛中寄王九迥（一作王迥十九）」孟浩然
　　卜洛成周地，浮杯上巳筵。斗鸡寒食下，走马射堂前。
　　垂柳金堤合，平沙翠幕连。不知王逸少，何处会群贤。

卷160_15 「闻裴侍御朏自襄州司户除豫州司户，因以投寄」孟浩然
　　故人荆府掾，尚有柏台威。移职自樊衍，芳声闻帝畿。
　　昔余卧林巷，载酒过柴扉。松菊无时赏，乡园欲懒归。

卷160_16 「江上寄山阴崔少府国辅」孟浩然
　　春堤杨柳发，忆与故人期。草木本无意，荣枯自有时。
　　山阴定远近，江上日相思。不及兰亭会，空吟祓禊诗。

卷160_17 「夜泊庐江，闻故人在东寺，以诗寄之」孟浩然
　　江路经庐阜，松门入虎溪。闻君寻寂乐，清夜宿招提。
　　石镜山精怯，禅枝怖鸽栖。一灯如悟道，为照客心迷。

卷160_18 「宿桐庐江，寄广陵旧游」孟浩然
　　山暝闻猿愁，沧江急夜流。风鸣两岸叶，月照一孤舟。
　　建德非吾土，维扬忆旧游。还将两行泪，遥寄海西头。

卷160_19 「南还舟中寄袁太祝」孟浩然
　　沿溯非便习，风波厌苦辛。忽闻迁谷鸟，来报五陵春。
　　岭北回征帆，巴东问故人。桃源何处是，游子正迷津。

卷160_20 「东陂遇雨，率尔贻谢南池」孟浩然
　　田家春事起，丁壮就东陂。殷殷雷声作，森森雨足垂。
　　海虹晴始见，河柳润初移。予意在耕凿，因君问土宜。

卷160_21 「行至汝坟寄卢征君」孟浩然
　　行乏憩予驾，依然见汝坟。洛川方罢雪，嵩嶂有残云。
　　曳曳半空里，明明五色分。聊题一时兴，因寄卢征君。

卷160_22 「寄天台道士」孟浩然
　　海上求仙客，三山望几时。焚香宿华顶，裛露采灵芝。
　　屡蹑莓苔滑，将寻汗漫期。倘因松子去，长与世人辞。

卷160_23 「唐城馆中早发，寄杨使君」孟浩然
　　犯霜驱晓驾，数里见唐城。旅馆归心逼，荒村客思盈。
　　访人留后信，策蹇赴前程。欲识离魂断，长空听雁声。

卷160_24 「涧南即事，贻皎上人」孟浩然
　　弊庐在郭外，素产惟田园。左右林野旷，不闻朝市喧。
　　钓竿垂北涧，樵唱入南轩。书取幽栖事，将寻静者论。

卷160_25 「重酬李少府见赠」孟浩然
　　养疾衡檐下，由来浩气真。五行将禁火，十步任寻春。
　　致敬惟桑梓，邀欢即主人。回看后凋色，青翠有松筠。

卷160_26 「九日怀襄阳」孟浩然
　　去国似如昨，倏然经杪秋。岘山不可见，风景令人愁。
　　谁采篱下菊，应闲池上楼。宜城多美酒，归与葛强游。

卷160_27 「初出关旅亭夜坐，怀王大校书」孟浩然
　　向夕槐烟起，葱茏池馆曛。客中无偶坐，关外惜离群。
　　烛至萤光灭，荷枯雨滴闻。永怀芸阁友，寂寞滞扬云。

卷160_28 「人日登南阳驿门亭子，怀汉川诸友」孟浩然
　　朝来登陟处，不似艳阳时。异县殊风物，羁怀多所思。
　　剪花惊岁早，看柳讶春迟。未有南飞雁，裁书欲寄谁。

卷160_29 「早寒江上有怀（一作江上思归）」孟浩然
　　木落雁南度，北风江上寒。我家襄水上，遥隔楚云端。
　　乡泪客中尽，孤帆天际看。迷津欲有问，平海夕漫漫。

卷160_30 「闲园怀苏子」孟浩然
　　林园虽少事，幽独自多违。向夕开帘坐，庭阴落景微。
　　鸟过烟树宿，萤傍水轩飞。感念同怀子，京华去不归。

卷160_31 「同卢明府饯张郎中除义王府司马，海园作」孟浩然
　　上国山河列，贤王邸第开。故人分职去，潘令宠行来。
　　冠盖趋梁苑，江湘失楚材。豫愁轩骑动，宾客散池台。

卷160_32 「送张子容进士赴举」孟浩然
　　夕曛山照灭，送客出柴门。惆怅野中别，殷勤岐路言。
　　茂林予偃息，乔木尔飞翻。无使谷风诮，须令友道存。

卷160_33 「送张参明经举，兼向泾州觐省」孟浩然
　　十五彩衣年，承欢慈母前。孝廉因岁贡，怀橘向秦川。
　　四座推文举，中郎许仲宣。泛舟江上别，谁不仰神仙。

卷160_34 「送张祥之房陵」孟浩然
　　我家南渡头，惯习野人舟。日夕弄清浅，林湍逆上流。
　　山河据形胜，天地生豪酋。君意在利往，知音期自投。

卷160_35 「送吴宣从事（一作送苏六从军）」孟浩然
　　才有幕中士，宁无塞上勋。汉兵将灭虏，王粲始从军。
　　旌旆边庭去，山川地脉分。平生一匕首，感激赠夫君。

卷160_36 「送桓子之郢成礼」孟浩然
　　闻君驰彩骑，躞蹀指南荆。为结潘杨好，言过鄢郢城。
　　摽梅诗有赠，羔雁礼将行。今夜神仙女，应来感梦情。

卷160_37 「留别王侍御维」孟浩然
　　寂寂竟何待，朝朝空自归。欲寻芳草去，惜与故人违。
　　当路谁相假，知音世所稀。只应守索寞，还掩故园扉。

卷160_38 「早春润州送从弟还乡」孟浩然
　　兄弟游吴国，庭闱恋楚关。已多新岁感，更饯白眉还。
　　归泛西江水，离筵北固山。乡园欲有赠，梅柳著先攀。

卷160_39 「岘山饯房琯、崔宗之」孟浩然
　　贵贱平生隔，轩车是日来。青阳一觏止，云路豁然开。
　　祖道衣冠列，分亭驿骑催。方期九日聚，还待二星回。

卷160_40 「送谢录事之越」孟浩然
　　清旦江天迥，凉风西北吹。白云向吴会，征帆亦相随。
　　想到耶溪日，应探禹穴奇。仙书倘相示，予在此山陲。

卷160_41 「洛中送奚三还扬州」孟浩然
　　水国无边际，舟行共使风。羡君从此去，朝夕见乡中。
　　予亦离家久，南归恨不同。音书若有问，江上会相逢。

卷160_42 「送告八从军」孟浩然
　　男儿一片气，何必五车书。好勇方过我，多才便起予。
　　运筹将入幕，养拙就闲居。正待功名遂，从君继两疏。

卷160_43 「送元公之鄂渚，寻观主张骖鸾」孟浩然
　　桃花春水涨，之子忽乘流。岘首辞蛟浦，江中问鹤楼。
　　赠君青竹杖，送尔白蘋洲。应是神仙子，相期汗漫游。

卷160_44 「送王五昆季省觐」孟浩然
　　公子恋庭闱，劳歌涉海涯。水乘舟楫去，亲望老莱归。
　　斜日催乌鸟，清江照彩衣。平生急难意，遥仰鶺鴒飞。

卷160_45 「送崔遏」孟浩然
　　片玉来夸楚，治中作主人。江山增润色，词赋动阳春。
　　别馆当虚敞，离情任吐伸。因声两京旧，谁念卧漳滨。

卷160_46 「送卢少府使入秦」孟浩然
　　楚关望秦国，相去千里馀。州县勤王事，山河转使车。
　　祖筵江上列，离恨别前书。愿及芳年赏，娇莺二月初。

卷160_47 「送袁十岭南寻弟」孟浩然
　　早闻牛渚咏，今见鶺鴒心。羽翼嗟零落，悲鸣别故林。
　　苍梧白云远，烟水洞庭深。万里独飞去，南风迟尔音。

卷160_48 「永嘉别张子容」孟浩然
　　旧国余归楚，新年子北征。挂帆愁海路，分手恋朋情。
　　日夕故园意，汀洲春草生。何时一杯酒，重与季鹰倾。

卷160_49 「东京留别诸公（一题作京还别新丰诸友）」孟浩然
　　吾道昧所适，驱车还向东。主人开旧馆，留客醉新丰。
　　树绕温泉绿，尘遮晚日红。拂衣从此去，高步蹑华嵩。

卷160_50 「送袁太祝尉豫章」孟浩然
　　何幸遇休明，观光来上京。相逢武陵客，独送豫章行。
　　随牒牵黄绶，离群会墨卿。江南佳丽地，山水旧难名。

卷160_51 「都下送辛大之鄂」孟浩然
　　南国辛居士，言归旧竹林。未逢调鼎用，徒有济川心。
　　予亦忘机者，田园在汉阴。因君故乡去，遥寄式微吟。

卷160_52 「送席大」孟浩然
　　惜尔怀其宝，迷邦倦客游。江山历全楚，河洛越成周。
　　道路疲千里，乡园老一丘。知君命不偶，同病亦同忧。

卷160_53 「送贾升主簿之荆府」孟浩然
　　奉使推能者，勤王不暂闲。观风随按察，乘骑度荆关。
　　送别登何处，开筵旧岘山。征轩明日远，空望郢门间。

卷160_54 「送王大校书」孟浩然
　　导漾自嶓冢，东流为汉川。维桑君有意，解缆我开筵。
　　云雨从兹别，林端意渺然。尺书能不吝，时望鲤鱼传。

卷160_55 「游江西留别富阳裴、刘二少府」孟浩然
　　西上游江西，临流恨解携。千山叠成嶂，万水泻为溪。
　　石浅流难溯，藤长险易跻。谁怜问津者，岁晏此中迷。

卷160_56 「广陵别薛八（一题作送友东归）」孟浩然
　　士有不得志，栖栖吴楚间。广陵相遇罢，彭蠡泛舟还。
　　樯出江中树，波连海上山。风帆明日远，何处更追攀。

卷160_57 「送洗然弟进士举」孟浩然
　　献策金门去，承欢彩服违。以吾一日长，念尔聚星稀。
　　昏定须温席，寒多未授衣。桂枝如已擢，早逐雁南飞。

卷160_58 「崔明府宅夜观妓」孟浩然
　　白日既云暮，朱颜亦已酡。画堂初点烛，金幌半垂罗。
　　长袖平阳曲，新声子夜歌。从来惯留客，兹夕为谁多。

卷160_59 「同卢明府早秋宴张郎中海亭」孟浩然
　　侧听弦歌宰，文书游夏徒。故园欣赏竹，为邑幸来苏。
　　华省曾联事，仙舟复与俱。欲知临泛久，荷露渐成珠。

卷160_60 「卢明府早秋宴张郎中海园即事，得秋字（一作卢象诗）」孟浩然
　　邑有弦歌宰，翔鸾狎野鸥。眷言华省旧，暂拂海池游。
　　郁岛藏深竹，前溪对舞楼。更闻书即事，云物是清秋。

卷160_61 「宴荣二山池（一题作宴荣山人池亭）」孟浩然
　　甲第开金穴，荣期乐自多。枥嘶支遁马，池养右军鹅。
　　竹引携琴入，花邀载酒过。山公来取醉，时唱接z5歌。

卷160_43 「夏日与崔二十一同集卫明府宅（一作宴卫明府宅遇北使）」孟浩然
　　言避一时暑，池亭五月开。喜逢金马客，同饮玉人杯。
　　舞鹤乘轩至，游鱼拥钓来。座中殊未起，箫管莫相催。

卷160_44 「清明日宴梅道士房」孟浩然
　　林卧愁春尽，开轩览物华。忽逢青鸟使，邀入赤松家。
　　丹灶初开火，仙桃正落花。童颜若可驻，何惜醉流霞。

卷160_45 「寒夜张明府宅宴」孟浩然
　　瑞雪初盈尺，寒宵始半更。列筵邀酒伴，刻烛限诗成。
　　香炭金炉暖，娇弦玉指清。醉来方欲卧，不觉晓鸡鸣。

卷160_46 「宴张别驾新斋」孟浩然
　　世业传珪组，江城佐股肱。高斋征学问，虚薄滥先登。
　　讲论陪诸子，文章得旧朋。士元多赏激，衰病恨无能。

卷160_47 「与诸子登岘山」孟浩然
　　人事有代谢，往来成古今。江山留胜迹，我辈复登临。
　　水落鱼梁浅，天寒梦泽深。羊公碑字在，读罢泪沾襟。

卷160_48 「与杭州薛司户登樟亭楼作」孟浩然
　　水楼一登眺，半出青林高。帟幕英僚敞，芳筵下客叨。
　　山藏伯禹穴，城压伍胥涛。今日观溟涨，垂纶学钓鳌。

卷160_49 「寻天台山」孟浩然
　　吾友太乙子，餐霞卧赤城。欲寻华顶去，不惮恶溪名。
　　歇马凭云宿，扬帆截海行。高高翠微里，遥见石梁横。

卷160_50 「同曹三御史行泛湖归越」孟浩然
　　秋入诗人意，巴歌和者稀。泛湖同逸旅，吟会是思归。
　　白简徒推荐，沧洲已拂衣。杳冥云外去，谁不羡鸿飞。

卷160_51 「晚泊浔阳望庐山」孟浩然
　　挂席几千里，名山都未逢。泊舟浔阳郭，始见香炉峰。
　　尝读远公传，永怀尘外踪。东林精舍近，日暮但闻钟。

卷160_52 「陪张丞相登嵩阳楼」孟浩然
　　独步人何在，嵩阳有故楼。岁寒问耆旧，行县拥诸侯。
　　林莽北弥望，沮漳东会流。客中遇知己，无复越乡忧。

卷160_53 「武陵泛舟」孟浩然
　　武陵川路狭，前棹入花林。莫测幽源里，仙家信几深。
　　水回青嶂合，云度绿溪阴。坐听闲猿啸，弥清尘外心。

卷160_54 「与颜钱塘登障楼望潮作」孟浩然
　　百里闻雷震，鸣弦暂辍弹。府中连骑出，江上待潮观。
　　照日秋云迥，浮天渤澥宽。惊涛来似雪，一坐凛生寒。

卷160_55 「姚开府山池」孟浩然
　　主人新邸第，相国旧池台。馆是招贤辟，楼因教舞开。
　　轩车人已散，箫管凤初来。今日龙门下，谁知文举才。

卷160_56 「夏日浮舟过陈大水亭（一作浮舟过滕逸人别业）」孟浩然
　　水亭凉气多，闲棹晚来过。涧影见松竹，潭香闻芰荷。
　　野童扶醉舞，山鸟助酣歌。幽赏未云遍，烟光奈夕何。

卷160_57 「与白明府游江」孟浩然
　　故人来自远，邑宰复初临。执手恨为别，同舟无异心。
　　沿洄洲渚趣，演漾弦歌音。谁识躬耕者，年年梁甫吟。

卷160_58 「游凤林寺西岭」孟浩然
　　共喜年华好，来游水石间。烟容开远树，春色满幽山。
　　壶酒朋情洽，琴歌野兴闲。莫愁归路暝，招月伴人还。

卷160_59 「秋日陪李侍御渡松滋江」孟浩然
　　南纪西江阔，皇华御史雄。截流宁假楫，挂席自生风。
　　僚寀争攀鹢，鱼龙亦避骢。坐听白雪唱，翻入棹歌中。

卷160_60 「陪独孤使君同与萧员外证登万山亭」孟浩然
　　万山青嶂曲，千骑使君游。神女鸣环佩，仙郎接献酬。
　　遍观云梦野，自爱江城楼。何必东南守，空传沈隐侯。

卷160_61 「秋登张明府海亭」孟浩然
　　海亭秋日望，委曲见江山。染翰聊题壁，倾壶一解颜。
　　歌逢彭泽令，归赏故园间。予亦将琴史，栖迟共取闲。

卷160_62 「临涣裴明府席遇张十一、房六」孟浩然
　　河县柳林边，河桥晚泊船。文叨才子会，官喜故人连。
　　笑语同今夕，轻肥异往年。晨风理归棹，吴楚各依然。

卷160_63 「梅道士水亭」孟浩然
　　傲吏非凡吏，名流即道流。隐居不可见，高论莫能酬。
　　水接仙源近，山藏鬼谷幽。再来迷处所，花下问渔舟。

卷160_64 「游景空寺兰若」孟浩然
　　龙象经行处，山腰度石关。屡迷青嶂合，时爱绿萝闲。
　　宴息花林下，高谈竹屿间。寥寥隔尘事，疑是入鸡山。

卷160_65 「陪李侍御访聪上人禅居（一作陪柏台友访聪上人）」孟浩然
　　欣逢柏台友，共谒聪公禅。石室无人到，绳床见虎眠。
　　阴崖常抱雪，枯涧为生泉。出处虽云异，同欢在法筵。

卷160_66 「游精思观回，王白云在后」孟浩然
　　出谷未停午，到家日已曛。回瞻下山路，但见牛羊群。
　　樵子暗相失，草虫寒不闻。衡门犹未掩，伫立望夫君。

卷160_67 「夏日辨玉法师茅斋」孟浩然
　　夏日茅斋里，无风坐亦凉。竹林深笋穊，藤架引梢长。
　　燕觅巢窠处，蜂来造蜜房。物华皆可玩，花蕊四时芳。

卷160_68 「与张折冲游耆闍寺」孟浩然
　　释子弥天秀，将军武库才。横行塞北尽，独步汉南来。
　　贝叶传金口，山楼作赋开。因君振嘉藻，江楚气雄哉。

卷160_69 「游精思，题观主山房」孟浩然
　　误入桃源里，初怜竹径深。方知仙子宅，未有世人寻。
　　舞鹤过闲砌，飞猿啸密林。渐通玄妙理，深得坐忘心。

卷160_70 「宿立公房」孟浩然
　　支遁初求道，深公笑买山。何如石岩趣，自入户庭间。
　　苔涧春泉满，萝轩夜月闲。能令许玄度，吟卧不知还。

卷160_71 「寻陈逸人故居」孟浩然
　　人事一朝尽，荒芜三径休。始闻漳浦卧，奄作岱宗游。
　　池水犹含墨，风云已落秋。今宵泉壑里，何处觅藏舟。

卷160_72 「寻梅道士（一作寻梅道士张山人）」孟浩然
　　彭泽先生柳，山阴道士鹅。我来从所好，停策汉阴多。
　　重以观鱼乐，因之鼓枻歌。崔徐迹未朽，千载揖清波。

卷160_73 「陪姚使君题惠上人房」孟浩然
　　带雪梅初暖，含烟柳尚青。来窥童子偈，得听法王经。
　　会理知无我，观空厌有形。迷心应觉悟，客思未遑宁。

卷160_74 「晚春题远上人南亭」孟浩然
　　给园支遁隐，虚寂养身和。春晚群木秀，间关黄鸟歌。
　　林栖居士竹，池养右军鹅。炎月北窗下，清风期再过。

卷160_75 「题大禹寺义公禅房」孟浩然
　　义公习禅处，结构依空林。户外一峰秀，阶前群壑深。
　　夕阳连雨足，空翠落庭阴。看取莲花净，应知不染心。

卷160_76 「寻白鹤岩张子容隐居」孟浩然
　　白鹤青岩半，幽人有隐居。阶庭空水石，林壑罢樵渔。
　　岁月青松老，风霜苦竹疏。睹兹怀旧业，回策返吾庐。

卷160_77 「题融公兰若（一作题容山主兰若）」孟浩然
　　精舍买金开，流泉绕砌回。芰荷薰讲席，松柏映香台。
　　法雨晴飞去，天花昼下来。谈玄殊未已，归骑夕阳催。

卷160_78 「过景空寺故融公兰若（或作过潜上人旧房、悼正弘禅师）」孟浩然
　　池上青莲宇，林间白马泉。故人成异物，过客独潸然。
　　既礼新松塔，还寻旧石筵。平生竹如意，犹挂草堂前。

卷160_79 「题张野人园庐」孟浩然
　　与君园庐并，微尚颇亦同。耕钓方自逸，壶觞趣不空。
　　门无俗士驾，人有上皇风。何处先贤传，惟称庞德公。

卷160_80 「李少府与杨九再来」孟浩然
　　弱岁早登龙，今来喜再逢。如何春月柳，犹忆岁寒松。
　　烟火临寒食，笙歌达曙钟。喧喧斗鸡道，行乐羡朋从。

卷160_81 「寻张五回夜园作」孟浩然
　　闻就庞公隐，移居近洞湖。兴来林是竹，归卧谷名愚。
　　挂席樵风便，开轩琴月孤。岁寒何用赏，霜落故园芜。

卷160_82 「裴司士、员司户见寻（一题作裴司士见访）」孟浩然
　　府僚能枉驾，家酝复新开。落日池上酌，清风松下来。
　　厨人具鸡黍，稚子摘杨梅。谁道山公醉，犹能骑马回。

卷160_83 「春中喜王九相寻（一题作晚春）」孟浩然
　　二月湖水清，家家春鸟鸣。林花扫更落，径草踏还生。
　　酒伴来相命，开尊共解酲。当杯已入手，歌妓莫停声。

卷160_84 「李氏园林卧疾」孟浩然
　　我爱陶家趣，园林无俗情。春雷百卉坼，寒食四邻清。
　　伏枕嗟公干，归山羡子平。年年白社客，空滞洛阳城。

卷160_85 「过故人庄」孟浩然
　　故人具鸡黍，邀我至田家。绿树村边合，青山郭外斜。
　　开筵面场圃，把酒话桑麻。待到重阳日，还来就菊花。

卷160_86 「张七及辛大见寻南亭醉作（一作张七及辛大见访）」孟浩然
　　山公能饮酒，居士好弹筝。世外交初得，林中契已并。
　　纳凉风飒至，逃暑日将倾。便就南亭里，馀尊惜解酲。

卷160_87 「岁暮归南山（一题作归故园作，一作归终南山）」孟浩然
　　北阙休上书，南山归敝庐。不才明主弃，多病故人疏。
　　白发催年老，青阳逼岁除。永怀愁不寐，松月夜窗虚。

卷160_88 「南山下与老圃期种瓜」孟浩然
　　樵牧南山近，林闾北郭赊。先人留素业，老圃作邻家。
　　不种千株橘，惟资五色瓜。邵平能就我，开径剪蓬麻。

卷160_89 「溯江至武昌」孟浩然
　　家本洞湖上，岁时归思催。客心徒欲速，江路苦邅回。
　　残冻因风解，新正度腊开。行看武昌柳，仿佛映楼台。

卷160_90 「舟中晓望」孟浩然
　　挂席东南望，青山水国遥。舳舻争利涉，来往接风潮。
　　问我今何去，天台访石桥。坐看霞色晓，疑是赤城标。

卷160_91 「自洛之越」孟浩然
　　皇皇三十载，书剑两无成。山水寻吴越，风尘厌洛京。
　　扁舟泛湖海，长揖谢公卿。且乐杯中物，谁论世上名。

卷160_92 「途中遇晴」孟浩然
　　已失巴陵雨，犹逢蜀坂泥。天开斜景遍，山出晚云低。
　　馀湿犹沾草，残流尚入溪。今宵有明月，乡思远凄凄。

卷160_93 「归至郢中」孟浩然
　　远游经海峤，返棹归山阿。日夕见乔木，乡关在伐柯。
　　愁随江路尽，喜入郢门多。左右看桑土，依然即匪他。

卷160_94 「夕次蔡阳馆」孟浩然
　　日暮马行疾，城荒人住稀。听歌知近楚，投馆忽如归。
　　鲁堰田畴广，章陵气色微。明朝拜嘉庆，须著老莱衣。

卷160_95 「他乡七夕」孟浩然
　　他乡逢七夕，旅馆益羁愁。不见穿针妇，空怀故国楼。
　　绪风初减热，新月始临秋。谁忍窥河汉，迢迢问斗牛。

卷160_96 「夜泊牛渚，趁薛八船不及」孟浩然
　　星罗牛渚夕，风退鹢舟迟。浦溆尝同宿，烟波忽间之。
　　榜歌空里失，船火望中疑。明发泛潮海，茫茫何处期。

卷160_97 「晓入南山」孟浩然
　　瘴气晓氛氲，南山复水云。鲲飞今始见，鸟坠旧来闻。
　　地接长沙近，江从汨渚分。贾生曾吊屈，予亦痛斯文。

卷160_98 「夜渡湘水（一作崔国辅诗）」孟浩然
　　客舟贪利涉，暗里渡湘川。露气闻芳杜，歌声识采莲。
　　榜人投岸火，渔子宿潭烟。行侣时相问，浔阳何处边。

卷160_99 「赴京途中遇雪」孟浩然
　　迢递秦京道，苍茫岁暮天。穷阴连晦朔，积雪满山川。
　　落雁迷沙渚，饥乌集野田。客愁空伫立，不见有人烟。

卷160_100 「途次望乡」孟浩然
　　客行愁落日，乡思重相催。况在他山外，天寒夕鸟来。
　　雪深迷郢路，云暗失阳台。可叹凄惶子，高歌谁为媒。

卷160_101 「永嘉上浦馆逢张八子容（一题作永嘉浦逢张子容客卿）」孟浩然
　　逆旅相逢处，江村日暮时。众山遥对酒，孤屿共题诗。
　　廨宇邻蛟室，人烟接岛夷。乡园万馀里，失路一相悲。

卷160_102 「宿武阳即事（一作宿武阳川）」孟浩然
　　川暗夕阳尽，孤舟泊岸初。岭猿相叫啸，潭嶂似空虚。
　　就枕灭明烛，扣舷闻夜渔。鸡鸣问何处，人物是秦馀。

卷160_103 「渡扬子江」孟浩然
　　桂楫中流望，京江两畔明。林开扬子驿，山出润州城。
　　海尽边阴静，江寒朔吹生。更闻枫叶下，淅沥度秋声。

卷160_104 「田家元日」孟浩然
　　昨夜斗回北，今朝岁起东。我年已强仕，无禄尚忧农。
　　桑野就耕父，荷锄随牧童。田家占气候，共说此年丰。

卷160_105 「九日得新字」孟浩然
　　初九未成旬，重阳即此晨。登高闻古事，载酒访幽人。
　　落帽恣欢饮，授衣同试新。茱萸正可佩，折取寄情亲。

卷160_106 「除夜乐城逢张少府」孟浩然
　　云海泛瓯闽，风潮泊岛滨。何知岁除夜，得见故乡亲。
　　余是乘槎客，君为失路人。平生复能几，一别十馀春。

卷160_107 「岁除夜会乐城张少府宅」孟浩然
　　畴昔通家好，相知无间然。续明催画烛，守岁接长筵。
　　旧曲梅花唱，新正柏酒传。客行随处乐，不见度年年。

卷160_108 「寒夜」孟浩然
　　闺夕绮窗闭，佳人罢缝衣。理琴开宝匣，就枕卧重帏。
　　夜久灯花落，薰笼香气微。锦衾重自暖，遮莫晓霜飞。

卷160_109 「赋得盈盈楼上女」孟浩然
　　夫婿久离别，青楼空望归。妆成卷帘坐，愁思懒缝衣。
　　燕子家家入，杨花处处飞。空床难独守，谁为报金徽。

卷160_110 「春意（一题作春怨）」孟浩然
　　佳人能画眉，妆罢出帘帷。照水空自爱，折花将遗谁。
　　春情多艳逸，春意倍相思。愁心极杨柳，一种乱如丝。

卷160_111 「闺情」孟浩然
　　一别隔炎凉，君衣忘短长。裁缝无处等，以意忖情量。
　　畏瘦疑伤窄，防寒更厚装。半啼封裹了，知欲寄谁将。

卷160_112 「美人分香」孟浩然
　　艳色本倾城，分香更有情。髻鬟垂欲解，眉黛拂能轻。
　　舞学平阳态，歌翻子夜声。春风狭斜道，含笑待逢迎。

卷160_113 「伤岘山云表观主」孟浩然
　　少小学书剑，秦吴多岁年。归来一登眺，陵谷尚依然。
　　岂意餐霞客，溘随朝露先。因之问闾里，把臂几人全。

卷160_114 「题梧州陈司马山斋（一作宋之问诗）」孟浩然
　　南国无霜霰，连年对物华。青林暗换叶，红蕊亦开花。
　　春去无山鸟，秋来见海槎。流芳虽可悦，会自泣长沙。

卷160_115 「岁除夜有怀（一题作除夜）」孟浩然
　　迢递三巴路，羁危万里身。乱山残雪夜，孤烛异乡人。
　　渐与骨肉远，转于奴仆亲。那堪正飘泊，来日岁华新。

卷160_116 「登安阳城楼」孟浩然
　　县城南面汉江流，江涨开成南雍州。才子乘春来骋望，
　　群公暇日坐销忧。楼台晚映青山郭，罗绮晴骄绿水洲。
　　向夕波摇明月动，更疑神女弄珠游。

卷160_117 「登万岁楼」孟浩然
　　万岁楼头望故乡，独令乡思更茫茫。天寒雁度堪垂泪，
　　日落猿啼欲断肠。曲引古堤临冻浦，斜分远岸近枯杨。
　　今朝偶见同袍友，却喜家书寄八行。

卷160_118 「除夜有怀」孟浩然
　　五更钟漏欲相催，四气推迁往复回。帐里残灯才去焰，
　　炉中香气尽成灰。渐看春逼芙蓉枕，顿觉寒销竹叶杯。
　　守岁家家应未卧，相思那得梦魂来。

卷160_119 「春情」孟浩然
　　青楼晓日珠帘映，红粉春妆宝镜催。已厌交欢怜枕席，
　　相将游戏绕池台。坐时衣带萦纤草，行即裙裾扫落梅。
　　更道明朝不当作，相期共斗管弦来。

卷160_120 「长安早春（一作张子容诗）」孟浩然
　　关戍惟东井，城池起北辰。咸歌太平日，共乐建寅春。
　　雪尽青山树，冰开黑水滨。草迎金埒马，花伴玉楼人。
　　鸿渐看无数，莺歌听欲频。何当遂荣擢，归及柳条新。

卷160_121 「荆门上张丞相」孟浩然
　　共理分荆国，招贤愧不材。召南风更阐，丞相阁还开。
　　觏止欣眉睫，沉沦拔草莱。坐登徐孺榻，频接李膺杯。
　　始慰蝉鸣柳，俄看雪间梅。四时年籥尽，千里客程催。
　　日下瞻归翼，沙边厌曝鳃。伫闻宣室召，星象列三台。

卷160_122 「陪张丞相登荆城楼，因寄蓟州张使君及浪泊戍主刘家」孟浩然
　　蓟门天北畔，铜柱日南端。出守声弥远，投荒法未宽。
　　侧身聊倚望，携手莫同欢。白璧无瑕玷，青松有岁寒。
　　府中丞相阁，江上使君滩。兴尽回舟去，方知行路难。

卷160_123 「陪张丞相祠紫盖山，途经玉泉寺」孟浩然
　　望秩宣王命，斋心待漏行。青衿列胄子，从事有参卿。
　　五马寻归路，双林指化城。闻钟度门近，照胆玉泉清。
　　皂盖依松憩，缁徒拥锡迎。天宫上兜率，沙界豁迷明。
　　欲就终焉志，恭闻智者名。人随逝水没，波逐覆舟倾。
　　想像若在眼，周流空复情。谢公还欲卧，谁与济苍生。

卷160_124 「陪张丞相自松滋江东泊渚宫」孟浩然
　　放溜下松滋，登舟命楫师。讵忘经济日，不惮沍寒时。
　　洗帻岂独古，濯缨良在兹。政成人自理，机息鸟无疑。
　　云物凝孤屿，江山辨四维。晚来风稍急，冬至日行迟。
　　腊响惊云梦，渔歌激楚辞。渚宫何处是，川暝欲安之。

卷160_125 「和张判官登万山亭，因赠洪府都督韩公」孟浩然
　　韩公是襄士，日赏城西岑。结构意不浅，岩潭趣转深。
　　皇华一动咏，荆国几谣吟。旧径兰勿剪，新堤柳欲阴。
　　砌傍馀怪石，沙上有闲禽。自牧豫章郡，空瞻枫树林。
　　因声寄流水，善听在知音。耆旧眇不接，崔徐无处寻。
　　物情多贵远，贤俊岂无今。迟尔长江暮，澄清一洗心。

卷160_126 「和宋太史北楼新亭」孟浩然
　　返耕意未遂，日夕登城隅。谁道山林近，坐为符竹拘。
　　丽谯非改作，轩槛是新图。远水自嶓冢，长云吞具区。
　　愿随江燕贺，羞逐府僚趋。欲识狂歌者，丘园一竖儒。

卷160_127 「赠萧少府」孟浩然
　　上德如流水，安仁道若山。闻君秉高节，而得奉清颜。
　　鸿渐升仪羽，牛刀列下班。处腴能不润，居剧体常闲。
　　去诈人无谄，除邪吏息奸。欲知清与洁，明月照澄湾。

卷160_128 「秦中苦雨思归，赠袁左丞、贺侍郎」孟浩然
　　苦学三十载，闭门江汉阴。用贤遭圣日，羁旅属秋霖。
　　岂直昏垫苦，亦为权势沈。二毛催白发，百镒罄黄金。
　　泪忆岘山堕，愁怀湘水深。谢公积愤懑，庄舄空谣吟。
　　跃马非吾事，狎鸥宜我心。寄言当路者，去矣北山岑。

卷160_129 「同张明府碧溪赠答」孟浩然
　　别业闻新制，同声和者多。还看碧溪答，不羡绿珠歌。
　　自有阳台女，朝朝拾翠过。绮筵铺锦绣，妆牖闭藤萝。
　　秩满休闲日，春馀景气和。仙凫能作伴，罗袜共凌波。
　　曲岛寻花药，回潭折芰荷。更怜斜日照，红粉艳青娥。

卷160_130 「久滞越中，贻谢南池、会稽贺少府」孟浩然
　　陈平无产业，尼父倦东西。负郭昔云翳，问津今亦迷。
　　未能忘魏阙，空此滞秦稽。两见夏云起，再闻春鸟啼。
　　怀仙梅福市，访旧若耶溪。圣主贤为宝，君何隐遁栖。

卷160_131 「送韩使君除洪州都曹（韩公父常为襄州使）」孟浩然
　　述职抚荆衡，分符袭宠荣。往来看拥传，前后赖专城。
　　勿翦棠犹在，波澄水更清。重推江汉理，旋改豫章行。
　　召父多遗爱，羊公有令名。衣冠列祖道，耆旧拥前旌。
　　岘首晨风送，江陵夜火迎。无才惭孺子，千里愧同声。

卷160_132 「送莫甥兼诸昆弟从韩司马入西军」孟浩然
　　念尔习诗礼，未曾违户庭。平生早偏露，万里更飘零。
　　坐弃三牲养，行观八阵形。饰装辞故里，谋策赴边庭。
　　壮志吞鸿鹄，遥心伴鶺鴒.所从文且武，不战自应宁。

卷160_133 「岘山送萧员外之荆州」孟浩然
　　岘山江岸曲，郢水郭门前。自古登临处，非今独黯然。
　　亭楼明落照，井邑秀通川。涧竹生幽兴，林风入管弦。
　　再飞鹏激水，一举鹤冲天。伫立三荆使，看君驷马旋。

卷160_134 「送王昌龄之岭南」孟浩然
　　洞庭去远近，枫叶早惊秋。岘首羊公爱，长沙贾谊愁。
　　土毛无缟纻，乡味有槎头。已抱沈痼疾，更贻魑魅忧。
　　数年同笔砚，兹夕间衾裯.意气今何在，相思望斗牛。

卷160_135 「岘山送张去非游巴东（一题作岘山亭送朱大）」孟浩然
　　岘山南郭外，送别每登临。沙岸江村近，松门山寺深。
　　一言予有赠，三峡尔将寻。祖席宜城酒，征途云梦林。
　　蹉跎游子意，眷恋故人心。去矣勿淹滞，巴东猿夜吟。

卷160_136 「奉先张明府休沐还乡，海亭宴集（探得阶字）」孟浩然
　　自君理畿甸，予亦经江淮。万里书信断，数年云雨乖。
　　归来休浣日，始得赏心谐。朱绂恩虽重，沧洲趣每怀。
　　树低新舞阁，山对旧书斋。何以发秋兴，阴虫鸣夜阶。

卷160_137 「宴张记室宅」孟浩然
　　甲第金张馆，门庭车骑多。家封汉阳郡，文会楚材过。
　　曲岛浮觞酌，前山入咏歌。妓堂花映发，书阁柳逶迤。
　　玉指调筝柱，金泥饰舞罗。宁知书剑者，岁月独蹉跎。

卷160_138 「宴崔明府宅夜观妓」孟浩然
　　画堂观妙妓，长夜正留宾。烛吐莲花艳，妆成桃李春。
　　髻鬟低舞席，衫袖掩歌唇。汗湿偏宜粉，罗轻讵著身。
　　调移筝柱促，欢会酒杯频。倘使曹王见，应嫌洛浦神。

卷160_139 「卢明府九日岘山宴袁使君、张郎中、崔员外」孟浩然
　　宇宙谁开辟，江山此郁盘。登临今古用，风俗岁时观。
　　地理荆州分，天涯楚塞宽。百城今刺史，华省旧郎官。
　　共美重阳节，俱怀落帽欢。酒邀彭泽载，琴辍武城弹。
　　献寿先浮菊，寻幽或藉兰。烟虹铺藻翰，松竹挂衣冠。
　　叔子神如在，山公兴未阑。传闻骑马醉，还向习池看。

卷160_140 「登龙兴寺阁」孟浩然
　　阁道乘空出，披轩远目开。逶迤见江势，客至屡缘回。
　　兹郡何填委，遥山复几哉。苍苍皆草木，处处尽楼台。
　　骤雨一阳散，行舟四海来。鸟归馀兴远，周览更裴回。

卷160_141 「登总持寺浮图」孟浩然
　　半空跻宝塔，晴望尽京华。竹绕渭川遍，山连上苑斜。
　　四门开帝宅，阡陌俯人家。累劫从初地，为童忆聚沙。
　　一窥功德见，弥益道心加。坐觉诸天近，空香送落花。

卷160_142 「与崔二十一游镜湖，寄包、贺二公」孟浩然
　　试览镜湖物，中流到底清。不知鲈鱼味，但识鸥鸟情。
　　帆得樵风送，春逢谷雨晴。将探夏禹穴，稍背越王城。
　　府掾有包子，文章推贺生。沧浪醉后唱，因此寄同声。

卷160_143 「夜登孔伯昭南楼，时沈太清、朱升在座」孟浩然
　　谁家无风月，此地有琴尊。山水会稽郡，诗书孔氏门。
　　再来值秋杪，高阁夜无喧。华烛罢然蜡，清弦方奏鹍.
　　沈生隐侯胤，朱子买臣孙。好我意不浅，登兹共话言。

卷160_144 「陪卢明府泛舟回作」孟浩然
　　百里行春返，清流逸兴多。鹢舟随雁泊，江火共星罗。
　　已救田家旱，仍医俗化讹。文章推后辈，风雅激颓波。
　　高岸迷陵谷，新声满棹歌。犹怜不才子，白首未登科。

卷160_145 「腊月八日于剡县石城寺礼拜」孟浩然
　　石壁开金像，香山倚铁围。下生弥勒见，回向一心归。
　　竹柏禅庭古，楼台世界稀。夕岚增气色，馀照发光辉。
　　讲席邀谈柄，泉堂施浴衣。愿承功德水，从此濯尘机。

卷160_146 「同独孤使君东斋作」孟浩然
　　郎官旧华省，天子命分忧。襄土岁频旱，随车雨再流。
　　云阴自南楚，河润及东周。廨宇宜新霁，田家贺有秋。
　　竹间残照入，池上夕阳浮。寄谢东阳守，何如八咏楼。

卷160_147 「同王九题就师山房」孟浩然
　　晚憩支公室，故人逢右军。轩窗避炎暑，翰墨动新文。
　　竹蔽檐前日，雨随阶下云。周游清荫遍，吟卧夕阳曛。
　　江静棹歌歇，溪深樵语闻。归途未忍去，携手恋清芬。

卷160_148 「冬至后过吴、张二子檀溪别业」孟浩然
　　卜筑因自然，檀溪不更穿。园庐二友接，水竹数家连。
　　直与南山对，非关选地偏。草堂时偃曝，兰枻日周旋。
　　外事情都远，中流性所便。闲垂太公钓，兴发子猷船。
　　余亦幽栖者，经过窃慕焉。梅花残腊月，柳色半春天。
　　鸟泊随阳雁，鱼藏缩项鳊。停杯问山简，何似习池边。

卷160_149 「韩大使东斋会岳上人、诸学士」孟浩然
　　郡守虚陈榻，林间召楚材。山川祈雨毕，云物喜晴开。
　　抗礼尊缝掖，临流揖渡杯。徒攀朱仲李，谁荐和羹梅。
　　翰墨缘情制，高深以意裁。沧洲趣不远，何必问蓬莱。

卷160_150 「上巳日涧南园期王山人、陈七诸公不至」孟浩然
　　摇艇候明发，花源弄晚春。在山怀绮季，临汉忆荀陈。
　　上巳期三月，浮杯兴十旬。坐歌空有待，行乐恨无邻。
　　日晚兰亭北，烟开曲水滨。浴蚕逢姹女，采艾值幽人。
　　石壁堪题序，沙场好解绅。群公望不至，虚掷此芳晨。

卷160_151 「齿坐呈山南诸隐」孟浩然
　　习公有遗坐，高在白云陲。樵子不见识，山僧赏自知。
　　以余为好事，携手一来窥。竹露闲夜滴，松风清昼吹。
　　从来抱微尚，况复感前规。于此无奇策，苍生奚以为。

卷160_152 「来闍黎新亭作」孟浩然
　　八解禅林秀，三明给苑才。地偏香界远，心净水亭开。
　　傍险山查立，寻幽石径回。瑞花长自下，灵药岂须栽。
　　碧网交红树，清泉尽绿苔。戏鱼闻法聚，闲鸟诵经来。
　　弃象玄应悟，忘言理必该。静中何所得，吟咏也徒哉。

卷160_153 「西山寻辛谔」孟浩然
　　漾舟寻水便，因访故人居。落日清川里，谁言独羡鱼。
　　石潭窥洞彻，沙岸历纡徐。竹屿见垂钓，茅斋闻读书。
　　款言忘景夕，清兴属凉初。回也一瓢饮，贤哉常晏如。

卷160_154 「题长安主人壁」孟浩然
　　久废南山田，叨陪东阁贤。欲随平子去，犹未献甘泉。
　　枕籍琴书满，褰帷远岫连。我来如昨日，庭树忽鸣蝉。
　　促织惊寒女，秋风感长年。授衣当九月，无褐竟谁怜。

卷160_155 「行出东山望汉川（一题作行至汉川作）」孟浩然
　　异县非吾土，连山尽绿篁。平田出郭少，盘坂入云长。
　　万壑归於汉，千峰划彼苍。猿声乱楚峡，人语带巴乡。
　　石上攒椒树，藤间缀蜜房。雪馀春未暖，岚解昼初阳。
　　征马疲登顿，归帆爱渺茫。坐欣沿溜下，信宿见维桑。

卷160_156 「夜泊宣城界（一题作旅行欲泊宣州界）」孟浩然
　　西塞沿江岛，南陵问驿楼。湖平津济阔，风止客帆收。
　　去去怀前浦，茫茫泛夕流。石逢罗刹碍，山泊敬亭幽。
　　火识梅根冶，烟迷杨叶洲。离家复水宿，相伴赖沙鸥。

卷160_157 「下赣石」孟浩然
　　赣石三百里，沿洄千嶂间。沸声常活活，洊势亦潺潺。
　　跳沫鱼龙沸，垂藤猿狖攀。榜人苦奔峭，而我忘险艰。
　　放溜情弥惬，登舻目自闲。暝帆何处宿，遥指落星湾。

卷160_158 「初年乐城馆中卧疾怀归作」孟浩然
　　异县天隅僻，孤帆海畔过。往来乡信断，留滞客情多。
　　腊月闻雷震，东风感岁和。蛰虫惊户穴，巢鹊眄庭柯。
　　徒对芳尊酒，其如伏枕何。归屿理舟楫，江海正无波。

卷160_159 「醉后赠马四」孟浩然
　　四海重然诺，吾尝闻白眉。秦城游侠客，相得半酣时。

卷160_160 「赠王九」孟浩然
　　日暮田家远，山中勿久淹。归人须早去，稚子望陶潜。

卷160_161 「登岘山亭，寄晋陵张少府」孟浩然
　　岘首风湍急，云帆若鸟飞。凭轩试一问，张翰欲来归。

卷160_162 「送朱大入秦」孟浩然
　　游人武陵去，宝剑直千金。分手脱相赠，平生一片心。

卷160_163 「送友人之京」孟浩然
　　君登青云去，予望青山归。云山从此别，泪湿薜萝衣。

卷160_164 「送张郎中迁京」孟浩然
　　碧溪常共赏，朱邸忽迁荣。豫有相思意，闻君琴上声。

卷160_165 「同张将蓟门观灯」孟浩然
　　异俗非乡俗，新年改故年。蓟门看火树，疑是烛龙燃。

卷160_166 「张郎中梅园中」孟浩然
　　绮席铺兰杜，珠盘折芰荷。故园留不住，应是恋弦歌。

卷160_167 「北涧泛舟」孟浩然
　　北涧流恒满，浮舟触处通。沿洄自有趣，何必五湖中。

卷160_168 「春晓」孟浩然
　　春眠不觉晓，处处闻啼鸟。夜来风雨声，花落知多少。

卷160_169 「洛中访袁拾遗不遇」孟浩然
　　洛阳访才子，江岭作流人。闻说梅花早，何如北地春。

卷160_170 「寻菊花潭主人不遇」孟浩然
　　行至菊花潭，村西日已斜。主人登高去，鸡犬空在家。

卷160_171 「檀溪寻故人（一题作檀溪寻古）」孟浩然
　　花伴成龙竹，池分跃马溪。田园人不见，疑向洞中栖。

卷160_172 「扬子津望京口」孟浩然
　　北固临京口，夷山近海滨。江风白浪起，愁杀渡头人。

卷160_173 「同储十二洛阳道中作」孟浩然
　　珠弹繁华子，金羁游侠人。酒酣白日暮，走马入红尘。

卷160_174 「初下浙江舟中口号」孟浩然
　　八月观潮罢，三江越海浔。回瞻魏阙路，空复子牟心。

卷160_175 「宿建德江」孟浩然
　　移舟泊烟渚，日暮客愁新。野旷天低树，江清月近人。

卷160_176 「问舟子」孟浩然
　　向夕问舟子，前程复几多。湾头正堪泊，淮里足风波。

卷160_177 「戏题（一作戏赠主人）」孟浩然
　　客醉眠未起，主人呼解酲。已言鸡黍熟，复道瓮头清。

卷160_178 「凉州词」孟浩然
　　浑成紫檀金屑文，作得琵琶声入云。
　　胡地迢迢三万里，那堪马上送明君。
　　异方之乐令人悲，羌笛胡笳不用吹。
　　坐看今夜关山月，思杀边城游侠儿。

卷160_179 「送新安张少府归秦中（一题作越中送人归秦中）」孟浩然
　　试登秦岭望秦川，遥忆青门春可怜。
　　仲月送君从此去，瓜时须及邵平田。

卷160_180 「送杜十四之江南（一题作送杜晃进士之东吴）」孟浩然
　　荆吴相接水为乡，君去春江正淼茫。
　　日暮征帆何处泊，天涯一望断人肠。

卷160_181 「渡浙江问舟中人（一题作济江问同舟人。一作崔国辅诗）」孟浩然
　　潮落江平未有风，扁舟共济与君同。
　　时时引领望天末，何处青山是越中。

卷160_182 「初秋」孟浩然
　　不觉初秋夜渐长，清风习习重凄凉。
　　炎炎暑退茅斋静，阶下丛莎有露光。

卷160_183 「过融上人兰若」孟浩然
　　山头禅室挂僧衣，窗外无人水鸟飞。
　　黄昏半在下山路，却听泉声恋翠微。

卷160_184 「句」孟浩然
　　微云淡河汉，疏雨滴梧桐。
　　逐逐怀良驭，萧萧顾乐鸣。（《省试骐骥长鸣》诗，
　　见《丹阳集》）

　　　　　　　　卷三百五十

卷350_1 「奉平淮夷雅表。皇武命丞相度董师集大功也」柳宗元
　　皇耆其武，于溵于淮。既巾乃车，环蔡具来。
　　狡众昏嚚，甚毒于酲。狂奔叫呶，以干大刑。
　　皇咨于度，惟汝一德。旷诛四纪，其徯汝克。
　　锡汝斧钺，其往视师。师是蔡人，以宥以釐。
　　度拜稽首，庙于元龟。既祃既类，于社是宜。
　　金节煌煌，锡质雕戈。犀甲熊旂，威命是荷。
　　度拜稽首，出次于东。天子饯之，罍斝是崇。
　　鼎臑俎胾，五献百笾。凡百卿士，班以周旋。
　　既涉于浐，乃翼乃前。孰图厥犹，其佐多贤。
　　宛宛周道，于山于川。远扬迩昭，陟降连连。
　　我旆我旗，于道于陌。训于群帅，拳勇来格。
　　公曰徐之，无恃额额。式和尔容，惟义之宅。
　　进次于郾，彼昏卒狂。裒凶鞠顽，锋猬斧螗，
　　赤子匍匐，厥父是亢。怒其萌芽，以悖太阳。
　　王旅浑浑，是佚是怙。既获敌师，若饥得餔.
　　蔡凶伊窘，悉起来聚。左捣其虚，靡愆厥虑。
　　载辟载袚，丞相是临。弛其武刑，谕我德心。
　　其危既安，有长如林。曾是讙譊，化为讴吟。
　　皇曰来归，汝复相予。爵之成国，胙以夏区。
　　度拜稽首，天子圣神。度拜稽首，皇祐下人。
　　淮夷既平，震是朔南。宜庙宜郊，以告德音。
　　归牛休马，丰稼于野。我武惟皇，永保无疆。

卷350_2 「奉平淮夷雅表。方城命愬守也卒入蔡得其大丑以平淮右」柳宗元
　　方城临临，王卒峙之。匪徼匪竞，皇有正命。
　　皇命于愬，往舒余仁。踣彼艰顽，柔惠是驯。
　　愬拜即命，于皇之训。既砺既攻，以后厥刃。
　　王师嶷嶷，熊罴是式。衔勇韬力，日思予殛。
　　寇昏以狂，敢蹈愬疆。士获厥心，大袒高骧。
　　长戟酋矛，粲其绥章。右翦左屠，聿禽其良。
　　其良既宥，告以父母。恩柔于肌，卒贡尔有。
　　维彼攸恃，乃侦乃诱。维彼攸宅，乃发乃守。
　　其恃爰获，我功我多。阴谍厥图，以究尔讹。
　　雨雪洋洋，大风来加，于燠其寒，于迩其遐。
　　汝阴之茫，悬瓠之峨。是震是拔，大歼厥家。
　　狡虏既縻，输于国都。示之市人，即社行诛。
　　乃谕乃止，蔡有厚喜。完其室家，仰父俯子。
　　汝水沄沄，既清而瀰。蔡人行歌，我步逶迟。
　　蔡人歌矣，蔡风和矣。孰颣蔡初，胡甈尔居。
　　式慕以康，为愿有馀。是究是咨，皇德既舒。
　　皇曰咨愬，裕乃父功。昔我文祖，惟西平是庸。
　　内诲于家，外刑于邦。孰是蔡人，而不率从。
　　蔡人率止，惟西平有子。西平有子，惟我有臣。
　　畴允大邦，俾惠我人。于庙告功，以顾万方。

卷350_3 「唐铙歌鼓吹曲十二篇。隋乱既极唐师…为晋阳武第一」柳宗元
　　晋阳武，奋义威。炀之渝，德焉归。氓毕屠，绥者谁。
　　皇烈烈，专天机。号以仁，扬其旗。日之升，九土晞。
　　斥田坼，流洪辉。有其二，翼馀隋。斫枭鷔，连熊螭。
　　枯以肉，勍者羸。后土荡，玄穹弥。合之育，莽然施。
　　惟德辅，庆无期。

卷350_4 「唐铙歌鼓吹曲十二篇。唐既受命李密自败…为兽之穷第二」柳宗元
　　兽之穷，奔大麓。天厚黄德，狙犷服。甲之櫜，弓弭矢箙。
　　皇旅靖，敌逾蹙。自亡其徒，匪予戮。屈rH猛，虔栗栗。
　　縻以尺组，啖以秩。黎之阳，土茫茫。富兵戎，盈仓箱。
　　乏者德，莫能享。驱豺兕，授我疆。

卷350_5 「唐铙歌鼓吹曲十二篇。太宗师讨王充窦建德…战武牢第三」柳宗元
　　战武牢，动河朔。逆之助，图掎角。怒鷇麛，抗乔岳。
　　翘萌牙，傲霜雹。王谋内定，申掌握。铺施芟夷，二主缚。
　　惮华戎，廓封略。命之vG，卑以斫。归有德，唯先觉。

卷350_6 「唐铙歌鼓吹曲十二篇。薛举据泾以死子仁杲…泾水黄第四」柳宗元
　　泾水黄，陇野茫。负太白，腾天狼。有鸟鸷立，羽翼张。
　　钩喙决前，钜趯傍。怒飞饥啸，翾不可当。老雄死，
　　子复良。巢岐饮渭，肆翱翔。顿地纮，提天纲。
　　列缺掉帜，招摇耀铓。鬼神来助，梦嘉祥。脑涂原野，
　　魄飞扬。星辰复，恢一方。

卷350_7 「唐铙歌鼓吹曲十二篇。辅氏凭江淮竟东海…为奔鲸沛第五」柳宗元
　　奔鲸沛，荡海垠。吐霓翳日，腥浮云。帝怒下顾，
　　哀垫昏。授以神柄，推元臣。手援天矛，截修鳞。
　　披攘蒙霿，开海门。地平水静，浮天根。羲和显耀，
　　乘清氛。赫炎溥畅，融大钧。

卷350_8 「唐铙歌鼓吹曲十二篇。梁之馀保荆衡巴巫…为苞枿第六」柳宗元
　　苞枿ba矣，惟恨之蟠。弥巴蔽荆，负南极以安。
　　曰我旧梁氏，缉绥艰难。江汉之阻，都邑固以完。圣人作，
　　神武用。有臣勇智，奋不以众。投迹死地，谋猷纵。
　　化敌为家，虑则中。浩浩海裔，不威而同。系缧降王。
　　定厥功。澶漫万里，宣唐风。蛮夷九译，咸来从。
　　凯旋金奏，象形容。震赫万国，罔不龚。

卷350_9 「唐铙歌鼓吹曲十二篇。李轨保河右师临之…河右平第七」柳宗元
　　河右澶漫，顽为之魁。王师如雷震，昆仑以颓。
　　上聋下聪，骜不可回。助仇抗有德，惟人之灾。
　　乃溃乃奋，执缚归厥命。万室蒙其仁，一夫则病。
　　濡以鸿泽，皇之圣。威畏德怀，功以定。顺之于理，
　　物咸遂厥性。

卷350_10 「唐铙歌鼓吹曲十二篇。突厥之大古夷狄莫强…铁山碎第八」柳宗元
　　铁山碎，大漠舒。二虏劲，连穹庐。背北海，专坤隅。
　　岁来侵边。或傅于都。天子命元帅，奋其雄图。破定襄，
　　降魁渠。穷竟窟宅，斥余吾。百蛮破胆，边氓苏。
　　威武辉耀，明鬼区。利泽弥万祀，功不可逾。官臣拜手，
　　惟帝之谟。

卷350_11 「唐铙歌鼓吹曲十二篇。刘武周败裴寂咸有晋…靖本邦第九」柳宗元
　　本邦伊晋，惟时不靖。根柢之摇，枯叶攸病。守臣不任，
　　勩于神圣。惟越之兴，翦焉则定。洪惟我理，式和以敬。
　　群顽既夷，庶绩咸正。皇谟载大，惟人之庆。

卷350_12 「唐铙歌鼓吹曲十二篇。李靖灭吐谷浑西海上为吐谷浑第十」柳宗元
　　吐谷浑盛强，背西海以夸。岁侵扰我疆，退匿险且遐。
　　帝谓神武师，往征靖皇家。烈烈旆其旗，熊虎杂龙蛇。
　　王旅千万人，衔枚默无哗。束刃逾山徼，张翼纵漠沙。
　　一举刈膻腥，尸骸积如麻。除恶务本根，况敢遗萌芽。
　　洋洋西海水，威命穷天涯。系虏来王都，犒乐穷休嘉。
　　登高望还师，竟野如春华。行者靡不归，亲戚讙要遮。
　　凯旋献清庙，万国思无邪。

卷350_13 「唐铙歌鼓吹曲十二篇。李靖灭高昌为高昌第十一」柳宗元
　　麹氏雄西北，别绝臣外区。既恃远且险，纵傲不我虞。
　　烈烈王者师，熊螭以为徒。龙旂翻海浪，馹骑驰坤隅。
　　贲育搏婴儿，一扫不复馀。平沙际天极，但见黄云驱。
　　臣靖执长缨，智勇伏囚拘。文皇南面坐，夷狄千群趋。
　　咸称天子神，往古不得俱。献号天可汗，以覆我国都。
　　兵戎不交害，各保性与躯。

卷350_14 「唐铙歌鼓吹曲十二篇。既克东蛮群臣请图蛮…东蛮第十二」柳宗元
　　东蛮有谢氏，冠带理海中。自言我异世，虽圣莫能通。
　　王卒如飞翰，鹏鶱骇群龙。轰然自天坠，乃信神武功。
　　系虏君臣人，累累来自东。无思不服从，唐业如山崇。
　　百辟拜稽首，咸愿图形容。如周王会书，永永传无穷。
　　睢盱万状乖，咿嗢九译重。广轮抚四海，浩浩知皇风。
　　歌诗铙鼓闲，以壮我元戎。

卷350_15 「贞符」柳宗元
　　於穆敬德，黎人皇之。惟贞厥符，浩浩将之。仁函于肤，
　　刃莫毕屠。泽熯于爨，pP炎以浣。殄厥凶德，乃驱乃夷。
　　懿其休风，是喣是吹。父子熙熙，相宁以嬉。赋彻而藏，
　　厚我糗粻。刑轻以清，我肌靡伤。贻我子孙，百代是康。
　　十圣嗣于理，仁后之子。子思孝父，易患于己。拱之戴之，
　　神具尔宜。载扬于雅，承天之嘏。天之诚神，宜鉴于仁。
　　神之曷依，宜仁之归。濮沿于北，祝栗于南。幅员西东，
　　祗一乃心。祝唐之纪，后天罔坠。祝皇之寿，与地咸久。
　　曷徒祝之，心诚笃之。神协人同，道以告之。俾弥忆万年，
　　不震不危。我代之延，永永毗之。仁增以崇，曷不尔思。
　　有号于天，佥曰呜呼。咨尔皇灵，无替厥符。

卷350_16 「视民诗」柳宗元
　　帝视民情，匪幽匪明。惨或在腹，已如色声。亦无动威，
　　亦无止力。弗动弗止，惟民之极。帝怀民视，乃降明德，
　　乃生明翼。明翼者何？乃房乃杜。惟房与杜，实为民路。
　　乃定天子，乃开万国。万国既分，乃释蠹民，乃学与仕，
　　乃播与食，乃器与用，乃货与通。有作有迁，无迁无作。
　　士实荡荡，农实董董，工实蒙蒙，贾实融融。左右惟一，
　　出入惟同。摄仪以引，以遵以肆。其风既流，品物载休。
　　品物载休，惟天子守，乃二公之久。惟天子明，
　　乃二公之成。惟百辟正，乃二公之令。惟百辟谷，
　　乃二公之禄。二公行矣，弗敢忧纵。是获忧共，
　　二公居矣。弗敢泰止，是获泰已。既柔一德，四夷是则。
　　四夷是则，永怀不忒。

　　　　　　　　　　　　　　卷三百五十一

卷351_1 「同刘二十八院长述旧言怀感时书事奉寄澧州…赠二君子」柳宗元
　　弱岁游玄圃，先容幸弃瑕。名劳长者记，文许后生夸。
　　鷃翼尝披隼，蓬心类倚麻。继酬天禄署，俱尉甸侯家。
　　宪府初收迹，丹墀共拜嘉。分行参瑞兽，传点乱宫鸦。
　　执简宁循枉，持书每去邪。鸾凤标魏阙，熊武负崇牙。
　　辨色宜相顾，倾心自不哗。金炉仄流月，紫殿启晨霞。
　　未竟迁乔乐，俄成失路嗟。还如渡辽水，更似谪长沙。
　　别怨秦城暮，途穷越岭斜。讼庭闲枳棘，候吏逐麋麚。
　　三载皇恩畅，千年圣历遐。朝宗延驾海，师役罢梁溠。
　　京邑搜贞干，南宫步渥洼。世惟材是梓，人仰骥中骅。
　　欻刺苗入地，仍逾赣石崖。礼容垂gb琫，戍备响錏鍜。
　　宠即郎官旧，威从太守加。建旟翻鸷鸟，负弩绕文蛇。
　　册府荣八命，中闱盛六珈。肯随胡质矫，方恶马融奢。
　　褒德符新换，怀仁道并遮。俗嫌龙节晚，朝讶介圭赊。
　　禹贡输苞匦，周官赋秉秅.雄风吞七泽，异产控三巴。
　　即事观农稼，因时展物华。秋原被兰叶，春渚涨桃花。
　　令肃军无扰，程悬市禁贳。不应虞竭泽，宁复叹栖苴。
　　蹀躞驺先驾，笼铜鼓报衙。染毫东国素，濡印锦溪砂。
　　货积舟难泊，人归山倍畬。吴歈工折柳，楚舞旧传芭。
　　隐几松为曲，倾樽石作污。寒初荣橘柚，夏首荐枇杷。
　　祀变荆巫祷，风移鲁妇髽。已闻施恺悌，还睹正奇邪。
　　慕友惭连璧，言姻喜附葭。沉埋全死地，流落半生涯。
　　入郡腰恒折，逢人手尽叉。敢辞亲耻污，唯恐长疵瘕。
　　善幻迷冰火，齐谐笑柏涂。东门牛屡饭，中散虱空爬。
　　逸戏看猿斗，殊音辨马挝。渚行狐作孽，林宿鸟为ff.
　　同病忧能老，新声厉似姱。岂知千仞坠，只为一毫差。
　　守道甘长绝，明心欲自gn.贮愁听夜雨，隔泪数残葩。
　　枭族音常聒，豺群喙竞呀。岸芦翻毒蜃，谿竹斗狂犘。
　　野鹜行看弋，江鱼或共叉。瘴氛恒积润，讹火亟生煆。
　　耳静烦喧蚁，魂惊怯怒蛙。风枝散陈叶，霜蔓綖寒瓜。
　　雾密前山桂，冰枯曲沼蕸。思乡比庄舄，遁世遇眭夸。
　　渔舍茨荒草，村桥卧古槎。御寒衾用罽，挹水勺仍椰。
　　窗蠹惟潜蝎，甍涎竞缀蜗。引泉开故窦，护药插新笆。
　　树怪花因槲，虫怜目待虾。骤歌喉易嗄，饶醉鼻成齄。
　　曳捶牵羸马，垂蓑牧艾豭.已看能类鳖，犹讶雉为鷨。
　　谁采中原菽，徒巾下泽车。俚儿供苦笋，伧父馈酸楂。
　　劝策扶危杖，邀持当酒茶。道流征短褐，禅客会袈裟。
　　香饭舂菰米，珍蔬折五茄。方期饮甘露，更欲吸流霞。
　　屋鼠从穿兀，林狙任攫拏。春衫裁白纻，朝帽挂乌纱。
　　屡叹恢恢网，频摇肃肃罝.衰荣因蓂荚，盈缺几虾蟆。
　　路识沟边柳，城闻陇上笳。共思捐佩处，千骑拥青緺。

卷351_2 「弘农公以硕德伟材屈于诬枉左官…谨献诗五十韵以毕微志」柳宗元
　　知命儒为贵，时中圣所臧。处心齐宠辱，遇物任行藏。
　　关识新安地，封传临晋乡。挺生推豹蔚，遐步仰龙骧。
　　干有千寻竦，精闻百炼钢。茂功期舜禹，高韵状羲黄。
　　足逸诗书囿，锋摇翰墨场。雅歌张仲德，颂祝鲁侯昌。
　　宪府初腾价，神州转耀铓。右言盈简策，左辖备条纲。
　　响切晨趋佩，烟浓近侍香。司仪六礼洽，论将七兵扬。
　　合乐来仪凤，尊祠重饩羊。卿材优柱石，公器擅岩廊。
　　峻节临衡峤，和风满豫章。人归父母育，郡得股肱良。
　　细故谁留念，烦言肯过防。璧非真盗客，金有误持郎。
　　龟虎休前寄，貂蝉冠旧行。训刑方命吕，理剧复推张。
　　直用明销恶，还将道胜刚。敬逾齐国社，恩比召南棠。
　　希怨犹逢怒，多容竞忤强。火炎侵琬琰，鹰击谬鸾凰。
　　刻木终难对，焚芝未改芳。远迁逾桂岭，中徙滞馀杭。
　　顾土虽怀赵，知天讵畏匡。论嫌齐物诞，骚爱远游伤。
　　丽泽周群品，重明照万方。斗间收紫气，台上挂清光。
　　福为深仁集，妖从盛德禳。秦民啼畎亩，周士舞康庄。
　　采绶还垂艾，华簪更截肪。高居迁鼎邑，遥傅好书王。
　　碧树环金谷，丹霞映上阳。留欢唱容与，要醉对清凉。
　　故友仍同里，常僚每合堂。渊龙过许劭，冰鲤吊王祥。
　　玉漏天门静，铜驼御路荒。涧瀍秋潋滟，嵩少暮微茫。
　　遵渚徒云乐，冲天自不遑。降神终入辅，种德会明扬。
　　独弃伧人国，难窥夫子墙。通家殊孔李，旧好即潘杨。
　　世议排张挚，时情弃仲翔。不言缧绁枉，徒恨纆徽长。
　　贾赋愁单阏，邹书怯大梁。炯心那自是，昭世懒佯狂。
　　鸣玉机全息，怀沙事不忘。恋恩何敢死，垂泪对清湘。

卷351_3 「酬韶州裴曹长使君寄道州吕八大使因以见示二十韵一首」柳宗元
　　金马尝齐入，铜鱼亦共颁。疑山看积翠，浈水想澄湾。
　　标榜同惊俗，清明两照奸。乘轺参孔仅，按节服侯狦.
　　贾傅辞宁切，虞童发未sG.秉心方的的，腾口任es々。
　　圣理高悬象，爰书降罚锾。德风流海外，和气满人寰。
　　御魅恩犹贷，思贤泪自潸。在亡均寂寞，零落间惸鳏。
　　夙志随忧尽，残肌触瘴m5.月光摇浅濑，风韵碎枯菅。
　　海俗衣犹卉，山夷髻不鬟。泥沙潜虺蜮，榛莽斗豺獌。
　　循省诚知惧，安排只自憪。食贫甘莽卤，被褐谢斓斒。
　　远物裁青罽，时珍馔白鹇。长捐楚客佩，未赐大夫环。
　　异政徒云仰，高踪不可攀。空劳慰憔悴，妍唱剧妖娴。

卷351_4 「酬娄秀才将之淮南见赠之什（娄秀才，图南也）」柳宗元
　　远弃甘幽独，谁云值故人。好音怜铩羽，濡沫慰穷鳞。
　　困志情惟旧，相知乐更新。浪游轻费日，醉舞讵伤春。
　　风月欢宁间，星霜分益亲。已将名是患，还用道为邻。
　　机事齐飘瓦，嫌猜比拾尘。高冠余肯赋，长铗子忘贫。
　　晼晚惊移律，暌携忽此辰。开颜时不再，绊足去何因。
　　海上销魂别，天边吊影身。只应西涧水，寂寞但垂纶。

卷351_5 「酬娄秀才寓居开元寺，早秋月夜病中见寄」柳宗元
　　客有故园思，潇湘生夜愁。病依居士室，梦绕羽人丘。
　　味道怜知止，遗名得自求。壁空残月曙，门掩候虫秋。
　　谬委双金重，难征杂佩酬。碧霄无枉路，徒此助离忧。

卷351_6 「初秋夜坐赠吴武陵」柳宗元
　　稍稍雨侵竹，翻翻鹊惊丛。美人隔湘浦，一夕生秋风。
　　积雾杳难极，沧波浩无穷。相思岂云远，即席莫与同。
　　若人抱奇音，朱弦縆枯桐。清商激西颢，泛滟凌长空。
　　自得本无作，天成谅非功。希声閟大朴，聋俗何由聪。

卷351_7 「晨诣超师院读禅经」柳宗元
　　汲井漱寒齿，清心拂尘服。闲持贝叶书，步出东斋读。
　　真源了无取，妄迹世所逐。遗言冀可冥，缮性何由熟。
　　道人庭宇静，苔色连深竹。日出雾露馀，青松如膏沐。
　　澹然离言说，悟悦心自足。

卷351_8 「赠江华长老（江华，道州县名）」柳宗元
　　老僧道机熟，默语心皆寂。去岁别舂陵，沿流此投迹。
　　室空无侍者，巾屦唯挂壁。一饭不愿馀，跏趺便终夕。
　　风窗疏竹响，露井寒松滴。偶地即安居，满庭芳草积。

卷351_9 「巽上人以竹闲自采新茶见赠，酬之以诗」柳宗元
　　芳丛翳湘竹，零露凝清华。复此雪山客，晨朝掇灵芽。
　　蒸烟俯石濑，咫尺凌丹崖。圆方丽奇色，圭璧无纤瑕。
　　呼儿爨金鼎，馀馥延幽遐。涤虑发真照，还源荡昏邪。
　　犹同甘露饭，佛事薰毗耶。咄此蓬瀛侣，无乃贵流霞。

卷351_10 「零陵赠李卿元侍御简吴武陵」柳宗元
　　理世固轻士，弃捐湘之湄。阳光竞四溟，敲石安所施。
　　铩羽集枯干，低昂互鸣悲。朔云吐风寒，寂历穷秋时。
　　君子尚容与，小人守竞危。惨凄日相视，离忧坐自滋。
　　尊酒聊可酌，放歌谅徒为。惜无协律者，窈眇弦吾诗。

卷351_11 「界围岩水帘（元和十年春月，自永州召还，经岩下）」柳宗元
　　界围汇湘曲，青壁环澄流。悬泉粲成帘，罗注无时休。
　　韵磬叩凝碧，锵锵彻岩幽。丹霞冠其巅，想像凌虚游。
　　灵境不可状，鬼工谅难求。忽如朝玉皇，天冕垂前旒。
　　楚臣昔南逐，有意仍丹丘。今我始北旋，新诏释缧囚。
　　采真诚眷恋，许国无淹留。再来寄幽梦，遗贮催行舟。

卷351_12 「古东门行」柳宗元
　　汉家三十六将军，东方雷动横阵云。鸡鸣函谷客如雾，
　　貌同心异不可数。赤丸夜语飞电光，徼巡司隶眠如羊。
　　当街一叱百吏走，冯敬胸中函匕首。凶徒侧耳潜惬心，
　　悍臣破胆皆杜口。魏王卧内藏兵符，子西掩袂真无辜。
　　羌胡毂下一朝起，敌国舟中非所拟。安陵谁辨削砺功，
　　韩国讵明深井里。绝胭断骨那下补，万金宠赠不如土。

卷351_13 「寄韦珩」柳宗元
　　初拜柳州出东郊，道旁相送皆贤豪。回眸炫晃别群玉，
　　独赴异域穿蓬蒿。炎烟六月咽口鼻，胸鸣肩举不可逃。
　　桂州西南又千里，漓水斗石麻兰高。阴森野葛交蔽日，
　　悬蛇结虺如蒲萄。到官数宿贼满野，缚壮杀老啼且号。
　　饥行夜坐设方略，笼铜枹鼓手所操。奇疮钉骨状如箭，
　　鬼手脱命争纤毫。今年噬毒得霍疾，支心搅腹戟与刀。
　　迩来气少筋骨露，苍白瀄汩盈颠毛。君今矻矻又窜逐，
　　辞赋已复穷诗骚。神兵庙略频破虏，四溟不日清风涛。
　　圣恩倘忽念地苇，十年践蹈久已劳。幸因解网入鸟兽，
　　毕命江海终游遨。愿言未果身益老，起望东北心滔滔。

卷351_14 「奉和杨尚书郴州追和故李中书夏日登北楼…依本诗韵次用」柳宗元
　　郡楼有遗唱，新和敌南金。境以道情得，人期幽梦寻。
　　层轩隔炎暑，迥野恣窥临。凤去徽音续，芝焚芳意深。
　　游鳞出陷浦，唳鹤绕仙岑。风起三湘浪，云生万里阴。
　　宏规齐德宇，丽藻竞词林。静契分忧术，闲同迟客心。
　　骅骝当远步，鶗鴂莫相侵。今日登高处，还闻梁父吟。

卷351_15 「杨尚书寄郴笔知是小生本样令更商榷使尽其功辄献长句」柳宗元
　　截玉铦锥作妙形，贮云含雾到南溟。尚书旧用裁天诏，
　　内史新将写道经。曲艺岂能裨损益，微辞只欲播芳馨。
　　桂阳卿月光辉遍，毫末应传顾兔灵。

卷351_16 「南省转牒欲具江国图令尽通风俗故事」柳宗元
　　圣代提封尽海壖，狼荒犹得纪山川。华夷图上应初录，
　　风土记中殊未传。椎髻老人难借问，黄茆深峒敢留连。
　　南宫有意求遗俗，试检周书王会篇。

卷351_17 「与浩初上人同看山寄京华亲故」柳宗元
　　海畔尖山似剑铓，秋来处处割愁肠。
　　若为化得身千亿，散上峰头望故乡。

卷351_18 「再至界围岩水帘遂宿岩下（是年出刺柳州五月复经此）」柳宗元
　　发春念长违，中夏欣再睹。是时植物秀，杳若临悬圃。
　　歊阳讶垂冰，白日惊雷雨。笙簧潭际起，鹳鹤云间舞。
　　古苔凝青枝，阴草湿翠羽。蔽空素彩列，激浪寒光聚。
　　的皪沉珠渊，锵鸣捐佩浦。幽岩画屏倚，新月玉钩吐。
　　夜凉星满川，忽疑眠洞府。

卷351_19 「诏追赴都回寄零陵亲故」柳宗元
　　每忆纤鳞游尺泽，翻愁弱羽上丹霄。
　　岸傍古堠应无数，次第行看别路遥。

卷351_20 「过衡山见新花开却寄弟」柳宗元
　　故国名园久别离，今朝楚树发南枝。
　　晴天归路好相逐，正是峰前回雁时。

卷351_21 「汨罗遇风」柳宗元
　　南来不作楚臣悲，重入修门自有期。
　　为报春风汨罗道，莫将波浪枉明时。

卷351_22 「朗州窦常员外寄刘二十八诗，见促行骑走笔酬赠」柳宗元
　　投荒垂一纪，新诏下荆扉。疑比庄周梦，情如苏武归。
　　赐环留逸响，五马助征騑.不羡衡阳雁，春来前后飞。

卷351_23 「离觞不醉，至驿却寄相送诸公」柳宗元
　　无限居人送独醒，可怜寂寞到长亭。
　　荆州不遇高阳侣，一夜春寒满下厅。

卷351_24 「北还登汉阳北原题临川驿」柳宗元
　　驱车方向阙，回首一临川。多垒非余耻，无谋终自怜。
　　乱松知野寺，馀雪记山田。惆怅樵渔事，今还又落然。

卷351_25 「善谑驿和刘梦得酹淳于先生」柳宗元
　　水上鹄已去，亭中鸟又鸣。辞因使楚重，名为救齐成。
　　荒垄遽千古，羽觞难再倾。刘伶今日意，异代是同声。

卷351_26 「诏追赴都二月至灞亭上」柳宗元
　　十一年前南渡客，四千里外北归人。
　　诏书许逐阳和至，驿路开花处处新。

卷351_27 「李西川荐琴石」柳宗元
　　远师驺忌鼓鸣琴，去和南风惬舜心。
　　从此他山千古重，殷勤曾是奉徽音。

卷351_28 「同刘二十八哭吕衡州，兼寄江陵李元二侍御」柳宗元
　　衡岳新摧天柱峰，士林憔悴泣相逢。只令文字传青简，
　　不使功名上景钟。三亩空留悬磬室，九原犹寄若堂封。
　　遥想荆州人物论，几回中夜惜元龙。

卷351_29 「奉酬杨侍郎丈因送八叔拾遗戏赠诏追南来诸宾二首」柳宗元
　　贞一来时送彩笺，一行归雁慰惊弦。
　　翰林寂寞谁为主，鸣凤应须早上天。
　　一生判却归休，谓著南冠到头。
　　冶长虽解缧绁，无由得见东周。

卷351_30 「商山临路有孤松往来斫以…编竹成楥遂其生植感而赋诗」柳宗元
　　孤松停翠盖，托根临广路。不以险自防，遂为明所误。
　　幸逢仁惠意，重此藩篱护。犹有半心存，时将承雨露。

卷351_31 「衡阳与梦得分路赠别」柳宗元
　　十年憔悴到秦京，谁料翻为岭外行。伏波故道风烟在，
　　翁仲遗墟草树平。直以慵疏招物议，休将文字占时名。
　　今朝不用临河别，垂泪千行便濯缨。

卷351_32 「重别梦得」柳宗元
　　二十年来万事同，今朝岐路忽西东。
　　皇恩若许归田去，晚岁当为邻舍翁。

卷351_33 「三赠刘员外」柳宗元
　　信书成自误，经事渐知非。今日临岐别，何年待汝归。

卷351_34 「再上湘江」柳宗元
　　好在湘江水，今朝又上来。不知从此去，更遣几年回。

卷351_35 「清水驿丛竹天水赵云余手种一十二茎」柳宗元
　　檐下疏篁十二茎，襄阳从事寄幽情。
　　只应更使伶伦见，写尽雌雄双凤鸣。

卷351_36 「长沙驿前南楼感旧（昔与德公别于此）」柳宗元
　　海鹤一为别，存亡三十秋。今来数行泪，独上驿南楼。

卷351_37 「桂州北望秦驿，手开竹径至钓矶，留待徐容州」柳宗元
　　幽径为谁开，美人城北来。王程倘馀暇，一上子陵台。

卷351_38 「登柳州城楼寄漳汀封连四州」柳宗元
　　城上高楼接大荒，海天愁思正茫茫。惊风乱飐芙蓉水，
　　密雨斜侵薜荔墙。岭树重遮千里目，江流曲似九回肠。
　　共来百越文身地，犹自音书滞一乡。

卷351_39 「柳州寄丈人周韶州」柳宗元
　　越绝孤城千万峰，空斋不语坐高舂。印文生绿经旬合，
　　砚匣留尘尽日封。梅岭寒烟藏翡翠，桂江秋水露鰅鳙。
　　丈人本自忘机事，为想年来憔悴容。

　　　　　　　　　　　　　　卷三百五十二

卷352_1 「登柳州峨山」柳宗元
　　荒山秋日午，独上意悠悠。如何望乡处，西北是融州。

卷352_2 「得卢衡州书因以诗寄」柳宗元
　　临蒸且莫叹炎方，为报秋来雁几行。林邑东回山似戟，
　　牂牁南下水如汤。蒹葭淅沥含秋雾，橘柚玲珑透夕阳。
　　非是白蘋洲畔客，还将远意问潇湘。

卷352_3 「答刘连州邦字」柳宗元
　　连璧本难双，分符刺小邦。崩云下漓水，劈箭上浔江。
　　负弩啼寒狖，鸣枹惊夜狵.遥怜郡山好，谢守但临窗。

卷352_4 「岭南江行」柳宗元
　　瘴江南去入云烟，望尽黄茆是海边。山腹雨晴添象迹，
　　潭心日暖长蛟涎。射工巧伺游人影，飓母偏惊旅客船。
　　从此忧来非一事，岂容华发待流年。

卷352_5 「柳州峒氓」柳宗元
　　郡城南下接通津，异服殊音不可亲。青箬裹盐归峒客，
　　绿荷包饭趁虚人。鹅毛御腊缝山罽，鸡骨占年拜水神。
　　愁向公庭问重译，欲投章甫作文身。

卷352_6 「酬徐二中丞普宁郡内池馆即事见寄」柳宗元
　　鹓鸿念旧行，虚馆对芳塘。落日明朱槛，繁花照羽觞。
　　泉归沧海近，树入楚山长。荣贱俱为累，相期在故乡。

卷352_7 「酬贾鹏山人郡内新栽松寓兴见赠二首」柳宗元
　　芳朽自为别，无心乃玄功。夭夭日放花，荣耀将安穷。
　　青松遗涧底，擢莳兹庭中。积雪表明秀，寒花助葱茏。
　　贞幽夙有慕，持以延清风。
　　无能常闭阁，偶以静见名。奇姿来远山，忽似人家生。
　　劲色不改旧，芳心与谁荣。喧卑岂所安，任物非我情。
　　清韵动竽瑟，谐此风中声。

卷352_8 「种柳戏题」柳宗元
　　柳州柳刺史，种柳柳江边。谈笑为故事，推移成昔年。
　　垂阴当覆地，耸干会参天。好作思人树，惭无惠化传。

卷352_9 「柳州二月榕叶落尽偶题」柳宗元
　　宦情羁思共凄凄，春半如秋意转迷。
　　山城过雨百花尽，榕叶满庭莺乱啼。

卷352_10 「浩初上人见贻绝句欲登仙人山因以酬之」柳宗元
　　珠树玲珑隔翠微，病来方外事多违。
　　仙山不属分符客，一任凌空锡杖飞。

卷352_11 「雨中赠仙人山贾山人（即贾鹏也）」柳宗元
　　寒江夜雨声潺潺，晓云遮尽仙人山。
　　遥知玄豹在深处，下笑羁绊泥涂间。

卷352_12 「别舍弟宗一」柳宗元
　　零落残红倍黯然，双垂别泪越江边。一身去国六千里，
　　万死投荒十二年。桂岭瘴来云似墨，洞庭春尽水如天。
　　欲知此后相思梦，长在荆门郢树烟。

卷352_13 「奉和周二十二丈酬郴州侍郎衡江夜泊得韶州书…代意之作」柳宗元
　　丘山仰德耀，天路下征騑.梦喜三刀近，书嫌五载违。
　　凝情江月落，属思岭云飞。会入司徒府，还邀周掾归。

卷352_14 「殷贤戏批书后寄刘连州并示孟仑二童」柳宗元
　　书成欲寄庾安西，纸背应劳手自题。
　　闻道近来诸子弟，临池寻已厌家鸡。

卷352_15 「重赠二首」柳宗元
　　闻道将雏向墨池，刘家还有异同词。
　　如今试遣隈墙问，已道世人那得知。
　　世上悠悠不识真，姜芽尽是捧心人。
　　若道柳家无子弟，往年何事乞西宾。

卷352_16 「叠前」柳宗元
　　小学新翻墨沼波，羡君琼树散枝柯。
　　左家弄玉唯娇女，空觉庭前鸟迹多。

卷352_17 「叠后」柳宗元
　　事业无成耻艺成，南宫起草旧连名。
　　劝君火急添功用，趁取当时二妙声。

卷352_18 「铜鱼使赴都寄亲友」柳宗元
　　行尽关山万里馀，到时闾井是荒墟。
　　附庸唯有铜鱼使，此后无因寄远书。

卷352_19 「韩漳州书报彻上人亡因寄二绝」柳宗元
　　早岁京华听越吟，闻君江海分逾深。
　　他时若写兰亭会，莫画高僧支道林。
　　频把琼书出袖中，独吟遗句立秋风。
　　桂江日夜流千里，挥泪何时到甬东。

卷352_20 「柳州城西北隅种柑树」柳宗元
　　手种黄柑二百株，春来新叶遍城隅。方同楚客怜皇树，
　　不学荆州利木奴。几岁开花闻喷雪，何人摘实见垂珠。
　　若教坐待成林日，滋味还堪养老夫。

卷352_21 「闻彻上人亡寄侍郎杨丈」柳宗元
　　东越高僧还姓汤，几时琼佩触鸣珰。
　　空花一散不知处，谁采金英与侍郎。

卷352_22 「段九秀才处见亡友吕衡州书迹」柳宗元
　　交侣平生意最亲，衡阳往事似分身。
　　袖中忽见三行字，拭泪相看是故人。

卷352_23 「柳州寄京中亲故」柳宗元
　　林邑山连瘴海秋，牂牁水向郡前流。
　　劳君远问龙城地，正北三千到锦州。

卷352_24 「种木槲花」柳宗元
　　上苑年年占物华，飘零今日在天涯。
　　只因长作龙城守，剩种庭前木槲花。

卷352_25 「摘樱桃赠元居士，时在望仙亭南楼与朱道士同处」柳宗元
　　海上朱樱赠所思，楼居况是望仙时。
　　蓬莱羽客如相访，不是偷桃一小儿。

卷352_26 「酬曹侍御过象县见寄（象县，柳州县名）」柳宗元
　　破额山前碧玉流，骚人遥驻木兰舟。
　　春风无限潇湘意，欲采蘋花不自由。

卷352_27 「法华寺石门精舍三十韵」柳宗元
　　拘情病幽郁，旷志寄高爽。
　　愿言怀名缁，东峰旦夕仰。始欣云雨霁，尤悦草木长。
　　道同有爱弟，披拂恣心赏。松谿窈窕入，石栈夤缘上。
　　萝葛绵层甍，莓苔侵标榜。密林互对耸，绝壁俨双敞。
　　堑峭出蒙笼，墟险临滉漾。稍疑地脉断，悠若天梯往。
　　结构罩群崖，回环驱万象。小劫不逾瞬，大千若在掌。
　　体空得化元，观有遗细想。喧烦困蠛蠓，跼蹐疲魍魉。
　　寸进谅何营，寻直非所枉。探奇极遥瞩，穷妙閟清响。
　　理会方在今，神开庶殊曩。兹游苟不嗣，浩气竟谁养。
　　道异诚所希，名宾匪余仗。超摅藉外奖，俯默有内朗。
　　鉴尔揖古风，终焉乃吾党。潜躯委缰锁，高步谢尘坱.
　　蓄志徒为劳，追踪将焉仿。淹留值颓暮，眷恋睇遐壤。
　　映日雁联轩，翻云波泱漭。殊风纷已萃，乡路悠且广。
　　羁木畏漂浮，离旌倦摇荡。昔人叹违志，出处今已两。
　　何用期所归，浮图有遗像。幽蹊不盈尺，虚室有函丈。
　　微言信可传，申旦稽吾颡。

卷352_28 「游朝阳岩遂登西亭二十韵」柳宗元
　　谪弃殊隐沦，登陟非远郊。所怀缓伊郁，讵欲肩夷巢。
　　高岩瞰清江，幽窟潜神蛟。开旷延阳景，回薄攒林梢。
　　西亭构其巅，反宇临呀庨。背瞻星辰兴，下见云雨交。
　　惜非吾乡土，得以荫菁茆。羁贯去江介，世仕尚函崤。
　　故墅即沣川，数亩均肥硗。台馆葺荒丘，池塘疏沉坳。
　　会有圭组恋，遂贻山林嘲。薄躯信无庸，琐屑剧斗筲。
　　囚居固其宜，厚羞久已包。庭除植蓬艾，隟牖悬蟏蛸。
　　所赖山川客，扁舟枉长梢。挹流敌清觞，掇野代嘉肴。
　　适道有高言，取乐非弦匏。逍遥屏幽昧，淡薄辞喧呶。
　　晨鸡不余欺，风雨闻嘐嘐.再期永日闲，提挈移中庖。

卷352_29 「湘口馆潇湘二水所会」柳宗元
　　九疑浚倾奔，临源委萦回。会合属空旷，泓澄停风雷。
　　高馆轩霞表，危楼临山隈。兹辰始澄霁，纤云尽褰开。
　　天秋日正中，水碧无尘埃。杳杳渔父吟，叫叫羁鸿哀。
　　境胜岂不豫，虑分固难裁。升高欲自舒，弥使远念来。
　　归流驶且广，泛舟绝沿洄。

卷352_30 「登蒲州石矶望横江口潭岛深迥斜对香零山」柳宗元
　　隐忧倦永夜，凌雾临江津。猿鸣稍已疏，登石娱清沦。
　　日出洲渚静，澄明皛无垠。浮晖翻高禽，沉景照文鳞。
　　双江汇西奔，诡怪潜坤珍。孤山乃北峙，森爽栖灵神。
　　洄潭或动容，岛屿疑摇振。陶埴兹择土，蒲鱼相与邻。
　　信美非所安，羁心屡逡巡。纠结良可解，纡郁亦已伸。
　　高歌返故室，自罔非所欣。

卷352_31 「南涧中题」柳宗元
　　秋气集南涧，独游亭午时。回风一萧瑟，林影久参差。
　　始至若有得，稍深遂忘疲。羁禽响幽谷，寒藻舞沦漪。
　　去国魂已远，怀人泪空垂。孤生易为感，失路少所宜。
　　索寞竟何事，徘徊只自知。谁为后来者，当与此心期。

卷352_32 「游石角过小岭至长乌村」柳宗元
　　志适不期贵，道存岂偷生。久忘上封事，复笑升天行。
　　窜逐宦湘浦，摇心剧悬旌。始惊陷世议，终欲逃天刑。
　　岁月杀忧栗，慵疏寡将迎。追游疑所爱，且复舒吾情。
　　石角恣幽步，长乌遂遐征。磴回茂树断，景晏寒川明。
　　旷望少行人，时闻田鹳鸣。风篁冒水远，霜稻侵山平。
　　稍与人事闲，益知身世轻。为农信可乐，居宠真虚荣。
　　乔木馀故国，愿言果丹诚。四支反田亩，释志东皋耕。

卷352_33 「与崔策登西山（策字子符，集有送崔九序）」柳宗元
　　鹤鸣楚山静，露白秋江晓。连袂度危桥，萦回出林杪。
　　西岑极远目，毫末皆可了。重叠九疑高，微茫洞庭小。
　　迥穷两仪际，高出万象表。驰景泛颓波，遥风递寒筱。
　　谪居安所习，稍厌从纷扰。生同胥靡遗，寿比彭铿夭。
　　蹇连困颠踣，愚蒙怯幽眇。非令亲爱疏，谁使心神悄。
　　偶兹遁山水，得以观鱼鸟。吾子幸淹留，缓我愁肠绕。

卷352_34 「构法华寺西亭」柳宗元
　　窜身楚南极，山水穷险艰。步登最高寺，萧散任疏顽。
　　西垂下斗绝，欲似窥人寰。反如在幽谷，榛翳不可攀。
　　命童恣披翦，葺宇横断山。割如判清浊，飘若升云间。
　　远岫攒众顶，澄江抱清湾。夕照临轩堕，栖鸟当我还。
　　菡萏溢嘉色，筼筜遗清斑。神舒屏羁锁，志适忘幽孱。
　　弃逐久枯槁，迨今始开颜。赏心难久留，离念来相关。
　　北望间亲爱，南瞻杂夷蛮。置之勿复道，且寄须臾闲。

卷352_35 「夏夜苦热登西楼」柳宗元
　　苦热中夜起，登楼独褰衣。山泽凝暑气，星汉湛光辉。
　　火晶燥露滋，野静停风威。探汤汲阴井，炀灶开重扉。
　　凭阑久彷徨，流汗不可挥。莫辩亭毒意，仰诉璇与玑。
　　谅非姑射子，静胜安能希。

卷352_36 「觉衰」柳宗元
　　久知老会至，不谓便见侵。今年宜未衰，稍已来相寻。
　　齿疏发就种，奔走力不任。咄此可奈何，未必伤我心。
　　彭聃安在哉，周孔亦已沉。古称寿圣人，曾不留至今。
　　但愿得美酒，朋友常共酙.是时春向暮，桃李生繁阴。
　　日照天正绿，杳杳归鸿吟。出门呼所亲，扶杖登西林。
　　高歌足自快，商颂有遗音。

卷352_37 「游南亭夜还叙志七十韵」柳宗元
　　夙抱丘壑尚，率性恣游遨。中为吏役牵，十祀空悁劳。
　　外曲徇尘辙，私心寄英髦。进乏廓庙器，退非乡曲豪。
　　天命斯不易，鬼责将安逃。屯难果见凌，剥丧宜所遭。
　　神明固浩浩，众口徒嗷嗷。投迹山水地，放情咏离骚。
　　再怀曩岁期，容与驰轻舠.虚馆背山郭，前轩面江皋。
　　重叠间浦溆，逦迤驱岩嶅。积翠浮澹滟，始疑负灵鳌。
　　丛林留冲飙，石砾迎飞涛。旷朗天景霁，樵苏远相号。
　　澄潭涌沉鸥，半壁跳悬猱。鹿鸣验食野，鱼乐知观濠。
　　孤赏诚所悼，暂欣良足褒。留连俯棂槛，注我壶中醪。
　　朵颐进芰实，擢手持蟹螯。炊稻视爨鼎，脍鲜闻操刀。
　　野蔬盈倾筐，颇杂池沼芼.缅慕鼓枻翁，啸咏哺其糟。
　　退想于陵子，三咽资李螬。斯道难为偕，沉忧安所韬。
　　曲渚怨鸿鹄，环洲凋兰mL.暮景回西岑，北流逝滔滔。
　　徘徊遂昏黑，远火明连艘。木落寒山静，江空秋月高。
　　敛袂戒还徒，善游矜所操。趣浅戢长枻，乘深屏轻篙。
　　旷望援深竿，哀歌叩鸣艚。中川恣超忽，漫若翔且翱。
　　淹泊遂所止，野风自颾颾.涧急惊鳞奔，蹊荒饥兽嗥。
　　入门守拘絷，凄戚增郁陶。慕士情未忘，怀人首徒搔。
　　内顾乃无有，德輶甚鸿毛。名窃久自欺，食浮固云叨。
　　问牛悲衅钟，说彘惊临牢。永遁刀笔吏，宁期簿书曹。
　　中兴遂群物，裂壤分鞬櫜。岷凶既云捕，吴虏亦已鏖。
　　捍御盛方虎，谟明富伊咎。披山穷木禾，驾海逾蟠桃。
　　重来越裳雉，再返西旅獒。左右抗槐棘，纵横罗雁羔。
　　三辟咸肆宥，众生均覆焘。安得奉皇灵，在宥解天弢.
　　归诚慰松梓，陈力开蓬蒿。卜室有鄠杜，名田占沣涝。
　　磻溪近余基，阿城连故濠。螟蛑愿亲燎，荼堇甘自薅。
　　饥食期农耕，寒衣俟蚕缲。及骭足为温，满腹宁复饕。
　　安将蒯及菅，谁慕粱与膏。弋林驱雀鷃，渔泽从鳅鱽。
　　观象嘉素履，陈诗谢干旄。方托麋鹿群，敢同骐骥槽。
　　处贱无溷浊，固穷匪淫慆。踉跄辞束缚，悦怿换煎熬。
　　登年徒负版，兴役趋代鼛。目眩绝浑浑，耳喧息嘈嘈。
　　兹焉毕馀命，富贵非吾曹。长沙哀纠纆，汉阴嗤桔槔。
　　苟伸击壤情，机事息秋豪。海雾多蓊郁，越风饶腥臊。
　　宁唯迫魑魅，所惧齐焄藨。知罃怀褚中，范叔恋绨袍。
　　伊人不可期，慷慨徒忉忉。

卷352_38 「韦道安（道安尝佐张建封于徐州，及军乱而道安自杀）」柳宗元
　　道安本儒士，颇擅弓剑名。二十游太行，暮闻号哭声。
　　疾驱前致问，有叟垂华缨。言我故刺史，失职还西京。
　　偶为群盗得，毫缕无馀赢。货财足非吝，二女皆娉婷。
　　苍黄见驱逐，谁识死与生。便当此殒命，休复事晨征。
　　一闻激高义，眦裂肝胆横。挂弓问所往，趫捷超峥嵘。
　　见盗寒涧阴，罗列方忿争。一矢毙酋帅，馀党号且惊。
　　麾令递束缚，纆索相拄撑。彼姝久褫魄，刃下俟诛刑。
　　却立不亲授，谕以从父行。捃收自担肩，转道趋前程。
　　夜发敲石火，山林如昼明。父子更抱持，涕血纷交零。
　　顿首愿归货，纳女称舅甥。道安奋衣去，义重利固轻。
　　师婚古所病，合姓非用兵。朅来事儒术，十载所能逞。
　　慷慨张徐州，朱邸扬前旌。投躯获所愿，前马出王城。
　　辕门立奇士，淮水秋风生。君侯既即世，麾下相欹倾。
　　立孤抗王命，钟鼓四野鸣。横溃非所壅，逆节非所婴。
　　举头自引刃，顾义谁顾形。烈士不忘死，所死在忠贞。
　　咄嗟徇权子，翕习犹趋荣。我歌非悼死，所悼时世情。

卷352_39 「哭连州凌员外司马（凌员外准也）」柳宗元
　　废逐人所弃，遂为鬼神欺。才难不其然，卒与大患期。
　　凌人古受氏，吴世夸雄姿。寂寞富春水，英气方在斯。
　　六学诚一贯，精义穷发挥。著书逾十年，幽颐靡不推。
　　天庭掞高文，万字若波驰。记室征西府，宏谋耀其奇。
　　輶轩下东越，列郡苏疲羸。宛宛凌江羽，来栖翰林枝。
　　孝文留弓剑，中外方危疑。抗声促遗诏，定命由陈辞。
　　徒隶肃曹官，征赋参有司。出守乌江浒，老迁湟水湄。
　　高堂倾故国，葬祭限囚羁。仲叔继幽沦，狂叫唯童儿。
　　一门既无主，焉用徒生为。举声但呼天，孰知神者谁。
　　泣尽目无见，肾伤足不持。溘死委炎荒，臧获守灵帷。
　　平生负国谴，骸骨非敢私。盖棺未塞责，孤旐凝寒飔.
　　念昔始相遇，腑肠为君知。进身齐选择，失路同瑕疵。
　　本期济仁义，今为众所嗤。灭名竟不试，世义安可支。
　　恬死百忧尽，苟生万虑滋。顾余九逝魂，与子各何之。
　　我歌诚自恸，非独为君悲。

卷352_40 「旦携谢山人至愚池」柳宗元
　　新沐换轻帻，晓池风露清。自谐尘外意，况与幽人行。
　　霞散众山迥，天高数雁鸣。机心付当路，聊适羲皇情。

卷352_41 「独觉」柳宗元
　　觉来窗牖空，寥落雨声晓。良游怨迟暮，末事惊纷扰。
　　为问经世心，古人难尽了。

卷352_42 「首春逢耕者」柳宗元
　　南楚春候早，馀寒已滋荣。土膏释原野，百蛰竞所营。
　　缀景未及郊，穑人先耦耕。园林幽鸟啭，渚泽新泉清。
　　农事诚素务，羁囚阻平生。故池想芜没，遗亩当榛荆。
　　慕隐既有系，图功遂无成。聊从田父言，款曲陈此情。
　　眷然抚耒耜，回首烟云横。

卷352_43 「溪居」柳宗元
　　久为簪组累，幸此南夷谪。闲依农圃邻，偶似山林客。
　　晓耕翻露草，夜榜响溪石。来往不逢人，长歌楚天碧。

卷352_44 「夏初雨后寻愚溪」柳宗元
　　悠悠雨初霁，独绕清溪曲。引杖试荒泉，解带围新竹。
　　沉吟亦何事，寂寞固所欲。幸此息营营，啸歌静炎燠。

卷352_45 「入黄溪闻猿（溪在永州）」柳宗元
　　溪路千里曲，哀猿何处鸣。孤臣泪已尽，虚作断肠声。

卷352_46 「韦使君黄溪祈雨见召从行至祠下口号」柳宗元
　　骄阳愆岁事，良牧念菑畬。列骑低残月，鸣笳度碧虚。
　　稍穷樵客路，遥驻野人居。谷口寒流净，丛祠古木疏。
　　焚香秋雾湿，奠玉晓光初。肸蚃巫言报，精诚礼物馀。
　　惠风仍偃草，灵雨会随车。俟罪非真吏，翻惭奉简书。

卷352_47 「郊居岁暮」柳宗元
　　屏居负山郭，岁暮惊离索。野迥樵唱来，庭空烧烬落。
　　世纷因事远，心赏随年薄。默默谅何为，徒成今与昨。

卷352_48 「秋晓行南谷经荒村」柳宗元
　　杪秋霜露重，晨起行幽谷。黄叶覆溪桥，荒村唯古木。
　　寒花疏寂历，幽泉微断续。机心久已忘，何事惊麋鹿。

卷352_49 「雨后晓行独至愚溪北池」柳宗元
　　宿云散洲渚，晓日明村坞。高树临清池，风惊夜来雨。
　　予心适无事，偶此成宾主。

卷352_50 「中夜起望西园值月上」柳宗元
　　觉闻繁露坠，开户临西园。寒月上东岭，泠泠疏竹根。
　　石泉远逾响，山鸟时一喧。倚楹遂至旦，寂寞将何言。

卷352_51 「零陵春望」柳宗元
　　平野春草绿，晓莺啼远林。日晴潇湘渚，云断岣嵝岑。
　　仙驾不可望，世途非所任。凝情空景慕，万里苍梧阴。

卷352_52 「从崔中丞过卢少尹郊居」柳宗元
　　寓居湘岸四无邻，世网难婴每自珍。莳药闲庭延国老，
　　开樽虚室值贤人。泉回浅石依高柳，径转垂藤闲绿筠。
　　闻道偏为五禽戏，出门鸥鸟更相亲。

卷352_53 「夏昼偶作」柳宗元
　　南州溽暑醉如酒，隐几熟眠开北牖。
　　日午独觉无馀声，山童隔竹敲茶臼。

卷352_54 「雨晴至江渡」柳宗元
　　江雨初晴思远步，日西独向愚溪渡。
　　渡头水落村径成，撩乱浮槎在高树。

卷352_55 「江雪」柳宗元
　　千山鸟飞绝，万径人踪灭。孤舟蓑笠翁，独钓寒江雪。

卷352_56 「冉溪（公易其名为愚溪者是也）」柳宗元
　　少时陈力希公侯，许国不复为身谋。风波一跌逝万里，
　　壮心瓦解空缧囚。缧囚终老无馀事，愿卜湘西冉溪地。
　　却学寿张樊敬侯，种漆南园待成器。

卷352_57 「法华寺西亭夜饮（得酒字）」柳宗元
　　祇树夕阳亭，共倾三昧酒。雾暗水连阶，月明花覆牖。
　　莫厌尊前醉，相看未白首。

卷352_58 「戏题石门长老东轩」柳宗元
　　石门长老身如梦，旃檀成林手所种。坐来念念非昔人，
　　万遍莲花为谁用。如今七十自忘机，贪爱都忘筋力微。
　　莫向东轩春野望，花开日出雉皆飞。

　　　　　　　　　　　　　　卷三百五十三

卷353_1 「茅檐下始栽竹」柳宗元
　　瘴茅葺为宇，溽暑常侵肌。适有重膇疾，蒸郁宁所宜。
　　东邻幸导我，树竹邀凉飔.欣然惬吾志，荷锸西岩垂。
　　楚壤多怪石，垦凿力已疲。江风忽云暮，舆曳还相追。
　　萧瑟过极浦，旖旎附幽墀。贞根期永固，贻尔寒泉滋。
　　夜窗遂不掩，羽扇宁复持。清泠集浓露，枕簟凄已知。
　　网虫依密叶，晓禽栖迥枝。岂伊纷嚣间，重以心虑怡。
　　嘉尔亭亭质，自远弃幽期。不见野蔓草，蓊蔚有华姿。
　　谅无凌寒色，岂与青山辞。

卷353_2 「种仙灵毗（《本草》：淫羊蕾，即仙灵毗也）」柳宗元
　　穷陋阙自养，疠气剧嚣烦。隆冬乏霜霰，日夕南风温。
　　杖藜下庭际，曳踵不及门。门有野田吏，慰我飘零魂。
　　及言有灵药，近在湘西原。服之不盈旬，蹩躠皆腾鶱.
　　笑忭前即吏，为我擢其根。蔚蔚遂充庭，英翘忽已繁。
　　晨起自采曝，杵臼通夜喧。灵和理内藏，攻疾贵自源。
　　拥覆逃积雾，伸舒委馀暄。奇功苟可征，宁复资兰荪。
　　我闻畸人术，一气中夜存。能令深深息，呼吸还归跟。
　　疏放固难效，且以药饵论。痿者不忘起，穷者宁复言。
　　神哉辅吾足，幸及儿女奔。

卷353_3 「种朮」柳宗元
　　守闲事服饵，采朮东山阿。东山幽且阻，疲苶烦经过。
　　戒徒劚灵根，封植閟天和。违尔涧底石，彻我庭中莎。
　　土膏滋玄液，松露坠繁柯。南东自成亩，缭绕纷相罗。
　　晨步佳色媚，夜眠幽气多。离忧苟可怡，孰能知其他。
　　爨竹茹芳叶，宁虑瘵与瘥。留连树蕙辞，婉娩采薇歌。
　　悟拙甘自足，激清愧同波。单豹且理内，高门复如何。

卷353_4 「种白蘘荷」柳宗元
　　血虫化为疠，夷俗多所神。衔猜每腊毒，谋富不为仁。
　　蔬果自远至，杯酒盈肆陈。言甘中必苦，何用知其真。
　　华洁事外饰，尤病中州人。钱刀恐贾害，饥至益逡巡。
　　窜伏常战栗，怀故逾悲辛。庶氏有嘉草，攻禬事久泯。
　　炎帝垂灵编，言此殊足珍。崎岖乃有得，托以全余身。
　　纷敷碧树阴，眄睐心所亲。

卷353_5 「新植海石榴」柳宗元
　　弱植不盈尺，远意驻蓬瀛。月寒空阶曙，幽梦彩云生。
　　粪壤擢珠树，莓苔插琼英。芳根閟颜色，徂岁为谁荣。

卷353_6 「戏题阶前芍药」柳宗元
　　凡卉与时谢，妍华丽兹晨。欹红醉浓露，窈窕留馀春。
　　孤赏白日暮，暄风动摇频。夜窗蔼芳气，幽卧知相亲。
　　愿致溱洧赠，悠悠南国人。

卷353_7 「始见白发题所植海石榴」柳宗元
　　几年封植爱芳丛，韵艳朱颜竟不同。
　　从此休论上春事，看成古木对衰翁。

卷353_8 「植灵寿木」柳宗元
　　白华照寒水，怡我适野情。前趋问长老，重复欣嘉名。
　　蹇连易衰朽，方刚谢经营。敢期齿杖赐，聊且移孤茎。
　　丛萼中竞秀，分房外舒英。柔条乍反植，劲节常对生。
　　循玩足忘疲，稍觉步武轻。安能事翦伐，持用资徒行。

卷353_9 「自衡阳移桂十馀本植零陵所住精舍」柳宗元
　　谪官去南裔，清湘绕灵岳。晨登蒹葭岸，霜景霁纷浊。
　　离披得幽桂，芳本欣盈握。火耕困烟烬，薪采久摧剥。
　　道旁且不愿，岑岭况悠邈。倾筐壅故壤，栖息期鸾鷟.
　　路远清凉宫，一雨悟无学。南人始珍重，微我谁先觉。
　　芳意不可传，丹心徒自渥。

卷353_10 「湘岸移木芙蓉植龙兴精舍」柳宗元
　　有美不自蔽，安能守孤根。盈盈湘西岸，秋至风露繁。
　　丽影别寒水，秾芳委前轩。芰荷谅难杂，反此生高原。

卷353_11 「早梅」柳宗元
　　早梅发高树，迥映楚天碧。朔吹飘夜香，繁霜滋晓白。
　　欲为万里赠，杳杳山水隔。寒英坐销落，何用慰远客。

卷353_12 「南中荣橘柚」柳宗元
　　橘柚怀贞质，受命此炎方。密林耀朱绿，晚岁有馀芳。
　　殊风限清汉，飞雪滞故乡。攀条何所叹，北望熊与湘。

卷353_13 「红蕉」柳宗元
　　晚英值穷节，绿润含朱光。以兹正阳色，窈窕凌清霜。
　　远物世所重，旅人心独伤。回晖眺林际，摵摵无遗芳。

卷353_14 「巽公院五咏。净土堂」柳宗元
　　结习自无始，沦溺穷苦源。流形及兹世，始悟三空门。
　　华堂开净域，图像焕且繁。清泠焚众香，微妙歌法言。
　　稽首愧导师，超遥谢尘昏。

卷353_15 「巽公院五咏。曲讲堂」柳宗元
　　寂灭本非断，文字安可离。曲堂何为设，高士方在斯。
　　圣默寄言宣，分别乃无知。趣中即空假，名相与谁期。
　　愿言绝闻得，忘意聊思惟。

卷353_16 「巽公院五咏。禅堂」柳宗元
　　发地结菁茅，团团抱虚白。山花落幽户，中有忘机客。
　　涉有本非取，照空不待析。万籁俱缘生，窅然喧中寂。
　　心境本洞如，鸟飞无遗迹。

卷353_17 「巽公院五咏。芙蓉亭」柳宗元
　　新亭俯朱槛，嘉木开芙蓉。清香晨风远，溽彩寒露浓。
　　潇洒出人世，低昂多异容。尝闻色空喻，造物谁为工。
　　留连秋月晏，迢递来山钟。

卷353_18 「巽公院五咏。苦竹桥」柳宗元
　　危桥属幽径，缭绕穿疏林。迸箨分苦节，轻筠抱虚心。
　　俯瞰涓涓流，仰聆萧萧吟。差池下烟日，嘲哳鸣山禽。
　　谅无要津用，栖息有馀阴。

卷353_19 「梅雨」柳宗元
　　梅实迎时雨，苍茫值晚春。愁深楚猿夜，梦断越鸡晨。
　　海雾连南极，江云暗北津。素衣今尽化，非为帝京尘。

卷353_20 「零陵早春」柳宗元
　　问春从此去，几日到秦原。凭寄还乡梦，殷勤入故园。

卷353_21 「田家三首」柳宗元
　　蓐食徇所务，驱牛向东阡。鸡鸣村巷白，夜色归暮田。
　　札札耒耜声，飞飞来乌鸢。竭兹筋力事，持用穷岁年。
　　尽输助徭役，聊就空自眠。子孙日已长，世世还复然。
　　篱落隔烟火，农谈四邻夕。庭际秋虫鸣，疏麻方寂历。
　　蚕丝尽输税，机杼空倚壁。里胥夜经过，鸡黍事筵席。
　　各言官长峻，文字多督责。东乡后租期，车毂陷泥泽。
　　公门少推恕，鞭朴恣狼藉。努力慎经营，肌肤真可惜。
　　迎新在此岁，唯恐踵前迹。
　　古道饶蒺藜，萦回古城曲。蓼花被堤岸，陂水寒更绿。
　　是时收获竟，落日多樵牧。风高榆柳疏，霜重梨枣熟。
　　行人迷去住，野鸟竞栖宿。田翁笑相念，昏黑慎原陆。
　　今年幸少丰，无厌饘与粥。

卷353_22 「行路难三首」柳宗元
　　君不见夸父逐日窥虞渊，跳踉北海超昆仑。
　　披霄决汉出沆漭，瞥裂左右遗星辰。须臾力尽道渴死。
　　狐鼠蜂蚁争噬吞。北方竫人长九寸，开口抵掌更笑喧。
　　啾啾饮食滴与粒，生死亦足终天年。睢盱大志小成遂，
　　坐使儿女相悲怜。
　　虞衡斤斧罗千山，工命采斫杙与椽。深林土剪十取一，
　　百牛连鞅摧双辕。万围千寻妨道路，东西蹶倒山火焚。
　　遗馀毫末不见保，躏跞涧壑何当存。群材未成质已夭，
　　突兀哮豁空岩峦。柏梁天灾武库火，匠石狼顾相愁冤。
　　君不见南山栋梁益稀少，爱材养育谁复论。
　　飞雪断道冰成梁，侯家炽炭雕玉房。蟠龙吐耀虎喙张，
　　熊蹲豹踯争低昂。攒峦丛崿射朱光，丹霞翠雾飘奇香。
　　美人四向回明珰，雪山冰谷晞太阳。星躔奔走不得止，
　　奄忽双燕栖虹梁。风台露榭生光饰，死灰弃置参与商。
　　盛时一去贵反贱，桃笙葵扇安可当。

卷353_23 「闻籍田有感」柳宗元
　　天田不日降皇舆，留滞长沙岁又除。
　　宣室无由问釐事，周南何处托成书。

卷353_24 「跂乌词」柳宗元
　　城上日出群乌飞，鸦鸦争赴朝阳枝。刷毛伸翼和且乐，
　　尔独落魄今何为，无乃慕高近白日，三足妒尔令尔疾。
　　无乃饥啼走道旁，贪鲜攫肉人所伤。翘肖独足下丛薄，
　　口衔低枝始能跃。还顾泥涂备蝼蚁，仰看栋梁防燕雀。
　　左右六翮利如刀，踊身失势不得高。支离无趾犹自免，
　　努力低飞逃后患。

卷353_25 「笼鹰词」柳宗元
　　凄风淅沥飞严霜，苍鹰上击翻曙光。云披雾裂虹蜺断，
　　霹雳掣电捎平冈。砉然劲翮翦荆棘，下攫狐兔腾苍茫。
　　爪毛吻血百鸟逝，独立四顾时激昂。炎风溽暑忽然至，
　　羽翼脱落自摧藏。草中狸鼠足为患，一夕十顾惊且伤。
　　但愿清商复为假，拔去万累云间翔。

卷353_26 「放鹧鸪词」柳宗元
　　楚越有鸟甘且腴，嘲嘲自名为鹧鸪。徇媒得食不复虑，
　　机械潜发罹罝罦.羽毛摧折触笼籞，烟火煽赫惊庖厨。
　　鼎前芍药调五味，膳夫攘腕左右视。齐王不忍觳觫牛，
　　简子亦放邯郸鸠。二子得意犹念此，况我万里为孤囚。
　　破笼展翅当远去，同类相呼莫相顾。

卷353_27 「龟背戏」柳宗元
　　长安新技出宫掖，喧喧初遍王侯宅。玉盘滴沥黄金钱，
　　皎如文龟丽秋天。八方定位开神卦，六甲离离齐上下。
　　投变转动玄机卑，星流霞破相参差。四分五裂势未已，
　　出无入有谁能知。乍惊散漫无处所，须臾罗列已如故。
　　徒言万事有盈虚，终朝一掷知胜负。修门象棋不复贵，
　　魏宫妆奁世所弃。岂如瑞质耀奇文，愿持千岁寿吾君。
　　庙堂巾笥非余慕，钱刀儿女徒纷纷。

卷353_28 「闻黄鹂」柳宗元
　　倦闻子规朝暮声，不意忽有黄鹂鸣。一声梦断楚江曲，
　　满眼故园春意生。目极千里无山河，麦芒际天摇清波。
　　王畿优本少赋役，务闲酒熟饶经过。此时晴烟最深处，
　　舍南巷北遥相语。翻日迥度昆明飞，凌风邪看细柳翥。
　　我今误落千万山，身同伧人不思还。乡禽何事亦来此，
　　令我生心忆桑梓。闭声回翅归务速，西林紫椹行当熟。

卷353_29 「浑鸿胪宅闻歌效白纻」柳宗元
　　翠帷双卷出倾城，龙剑破匣霜月明。朱唇掩抑悄无声，
　　金簧玉磬宫中生。下沉秋火激太清，天高地迥凝日晶，
　　羽觞荡漾何事倾。

卷353_30 「杨白花」柳宗元
　　杨白花，风吹渡江水。坐令宫树无颜色，
　　摇荡春光千万里。茫茫晓日下长秋，哀歌未断城鸦起。

卷353_31 「渔翁」柳宗元
　　渔翁夜傍西岩宿，晓汲清湘燃楚竹。烟销日出不见人，
　　欸乃一声山水绿。回看天际下中流，岩上无心云相逐。

卷353_32 「饮酒」柳宗元
　　今夕少愉乐，起坐开清尊。举觞酹先酒，为我驱忧烦。
　　须臾心自殊，顿觉天地暄。连山变幽晦，绿水函晏温。
　　蔼蔼南郭门，树木一何繁。清阴可自庇，竟夕闻佳言。
　　尽醉无复辞，偃卧有芳荪。彼哉晋楚富，此道未必存。

卷353_33 「读书」柳宗元
　　幽沉谢世事，俯默窥唐虞。上下观古今，起伏千万途。
　　遇欣或自笑，感戚亦以吁。缥帙各舒散，前后互相逾。
　　瘴痾扰灵府，日与往昔殊。临文乍了了，彻卷兀若无。
　　竟夕谁与言，但与竹素俱。倦极便倒卧，熟寐乃一苏。
　　欠伸展肢体，吟咏心自愉。得意适其适，非愿为世儒。
　　道尽即闭口，萧散捐囚拘。巧者为我拙，智者为我愚。
　　书史足自悦，安用勤与劬。贵尔六尺躯，勿为名所驱。

卷353_34 「感遇二首（永州作）」柳宗元
　　西陆动凉气，惊乌号北林。栖息岂殊性，集枯安可任。
　　鸿鹄去不返，勾吴阻且深。徒嗟日沉湎，丸鼓骛奇音。
　　东海久摇荡，南风已駸駸。坐使青天暮，小星愁太阴。
　　众情嗜奸利，居货捐千金。危根一以振，齐斧来相寻。
　　揽衣中夜起，感物涕盈襟。微霜众所践，谁念岁寒心。
　　旭日照寒野，pL斯起蒿莱。啁啾有馀乐，飞舞西陵隈。
　　回风旦夕至，零叶委陈荄.所栖不足恃，鹰隼纵横来。

卷353_35 「咏史」柳宗元
　　燕有黄金台，远致望诸君。嗛嗛事强怨，三岁有奇勋。
　　悠哉辟疆理，东海漫浮云。宁知世情异，嘉谷坐熇焚。
　　致令委金石，谁顾蠢蠕群。风波欻潜构，遗恨意纷纭。
　　岂不善图后，交私非所闻。为忠不顾内，晏子亦垂文。

卷353_36 「咏三良」柳宗元
　　束带值明后，顾盼流辉光。一心在陈力，鼎列夸四方。
　　款款效忠信，恩义皎如霜。生时亮同体，死没宁分张。
　　壮躯闭幽隧，猛志填黄肠。殉死礼所非，况乃用其良。
　　霸基弊不振，晋楚更张皇。疾病命固乱，魏氏言有章。
　　从邪陷厥父，吾欲讨彼狂。

卷353_37 「咏荆轲」柳宗元
　　燕秦不两立，太子已为虞。千金奉短计，匕首荆卿趋。
　　穷年徇所欲，兵势且见屠。微言激幽愤，怒目辞燕都。
　　朔风动易水，挥爵前长驱。函首致宿怨，献田开版图。
　　炯然耀电光，掌握罔正夫。造端何其锐，临事竟趑趄。
　　长虹吐白日，仓卒反受诛。按剑赫凭怒，风雷助号呼。
　　慈父断子首，狂走无容躯。夷城芟七族，台观皆焚污。
　　始期忧患弭，卒动灾祸枢。秦皇本诈力，事与桓公殊。
　　奈何效曹子，实谓勇且愚。世传故多谬，太史征无且。

卷353_38 「掩役夫张进骸」柳宗元
　　生死悠悠尔，一气聚散之。偶来纷喜怒，奄忽已复辞。
　　为役孰贱辱，为贵非神奇。一朝纩息定，枯朽无妍媸。
　　生平勤皂枥，剉秣不告疲。既死给槥椟，葬之东山基。
　　奈何值崩湍，荡析临路垂。髐然暴百骸，散乱不复支。
　　从者幸告余，眷之涓然悲。猫虎获迎祭，犬马有盖帷。
　　伫立唁尔魂，岂复识此为。畚锸载埋瘗，沟渎护其危。
　　我心得所安，不谓尔有知。掩骼著春令，兹焉适其时。
　　及物非吾事，聊且顾尔私。

卷353_39 「省试观庆云图诗」柳宗元
　　设色既成象，卿云示国都。九天开秘祉，百辟赞嘉谟。
　　抱日依龙衮，非烟近御炉。高标连汗漫，迥望接虚无。
　　裂素荣光发，舒华瑞色敷。恒将配尧德，垂庆代河图。

卷353_40 「春怀故园」柳宗元
　　九扈鸣已晚，楚乡农事春。悠悠故池水，空待灌园人。



01．酬诸公见过
注：时官未出在辋川庄

嗟予未丧哀此孤生。
屏居蓝田薄地躬耕。
岁晏输税以奉粢盛。
晨往东皋草露未【日希】⑴。
暮看烟火负担来归。
我闻有客足扫荆扉。
箪食伊何副瓜抓枣。
仰厕群贤皤然一老。
愧无莞簟班荆席藁。
泛泛登陂折彼荷花。
静观素鲔俯映白沙。
山鸟群飞日隐轻霞。
登车上马倏忽雨散。
雀噪荒村鸡鸣空馆。
远复幽独重欷累叹。

注（1）：此字为左右结构，左日，右希。

02．奉和圣制登降圣观与宰臣等同望应制

凤□（1）朝碧落龙图耀金镜。
维岳降二臣戴天临万姓。
山川八校满井邑三农竟。
比屋皆可封谁家不相庆。
林疏远村出野旷寒山静。
帝城云里深渭水天边映。
佳( 一作喜) 气含风景颂声溢歌咏。
端拱能任贤弥彰圣君圣。

注（1）：此字为上下结构，其上为"户"旁，下为"衣"字。

03．奉和圣制御春明楼临右相园亭赋乐贤诗应制

复道通长乐青门临上路。
遥闻凤吹喧暗识龙舆度。
褰旒明四目伏槛纡三顾。
小苑接侯家飞甍映宫树。
商山原上碧 □（1）水林端素。
银汉下天章琼筵承湛露。
将非富人宠信以平戎故。
从来简帝心讵得回天步。

注（1）：此字左右结构，左"氵"旁，右为"产"字。


04．奉和圣制送不蒙都护兼鸿胪卿归安西应制

上卿增命服都护扬归旆。
杂虏尽朝周诸胡皆自郐。
鸣笳瀚海曲按节阳关外。
落日下河源寒山静秋塞。
万方氛□（1）息六合乾坤大( 一作泰)。
无战是天心天心同覆载。

注（1）：此字与"侵"相似，惟左半为"礻"旁。

05～09扶南曲歌词五首
注：《通典》云：武德出，因隋旧制，奏力部乐，四曰扶南，《新唐书·礼乐志
》云：“天宝乐曲，皆以边地名。自河西至者，有扶南乐舞。
一
翠羽流苏帐春眠曙不开。
羞从面色起娇逐语声来。
早向昭阳殿君王中使催。
二
堂上青弦动堂前绮席陈。
齐歌卢女曲双舞洛阳人。
倾国徒相看宁知心所亲。
三
香气传空满妆华影箔通。
歌闻天仗外舞出御楼( 一作筵) 中。
日暮归何处花间长乐宫。
四
宫女还金屋将眠复畏明。
入春轻衣好半夜薄妆成。
拂曙朝前殿玉墀( 一作除) 多佩声。
五
朝日照绮窗佳人坐临镜。
散黛恨忧轻插钗嫌未正。
同心勿遽游幸待春妆竟。


10．陇西行

十里一走马五里一扬鞭。
都护军书至匈奴围酒泉。
关山正飞雪烽戍( 一作火) 断无烟。


11．从军行

吹角动行人喧喧行人起。
笳悲( 一作应) 马嘶乱争渡金( 一作黄) 河水。
日暮沙漠陲，战声( 一作力战) 烟尘里。
尽系名王颈，归来献( 一作报) 天子。


12．早春行

紫梅发初遍，黄鸟歌犹涩。
谁家折杨女，弄春如不及。
爱水看妆坐，羞人映花立。
香畏风吹散，衣愁露沾湿。
玉闺青门里，日落香车入。
游衍益相思，含啼向彩帷。
忆君长入梦，归晚更生疑。
不及红檐燕，双栖绿草时。

13．早朝

皎洁明星高，苍茫远天曙。
槐雾暗( 一作郁) 不开，城鸦鸣稍去。
始闻高阁声，莫辨更衣处。
银烛已成行，金( 一作重) 门俨驺驭。

14．献始兴公
注：时拜右拾遗

宁栖野树林，宁饮涧水( 一作中) 流。
不用坐梁肉，崎岖见王侯。
鄙哉匹夫节，布褐将白头。
任智诚则短，守任固其优。
侧闻大君子，安问党与雠。
所不卖公器，动为苍生谋。
贱子跪自陈，可为帐下不。
感激有公议，曲私非所求。

15.赠从弟司库员外【纟求】（1）

少年识事浅，强学干名利。
徒闻跃马年，苦无出人智。
即事岂徒言，累官非不试。
既寡遂性欢，恐招负时累。
清冬见远山，积雪凝苍翠。
浩然出东林，发我遗世意。
惠连素清赏，夙语尘外事。
欲缓携手期，流年一何驶。

注（1）：此字左右结构，左边为"纟"旁，右边为"求"字。

16．座上走笔赠薛璩慕容损

希世无高节，绝迹有卑栖。
君徒视人文，吾固和天倪。
缅然万物始，及与群物( 一作牧) 齐。
分地依後稷，用天信( 一作奉) 重黎。
春风何豫人，令我思东溪。
草色有佳意，花枝稍含荑。
更待风景好，与君藉萋萋。

17．赠李颀

闻君饵丹砂，甚有好颜色。
不知从今去，几时生羽翼。
王母翳华芝，望尔昆仑侧。
文螭从赤豹，万里方一息。
悲哉世上人，甘此膻腥食。


18．赠刘蓝田
注：一作卢象诗

篱间( 一作中) 犬迎吠，出屋候荆( 一作柴) 扉。
岁晏输井税，山村人夜归。
晚田始家食，余布成我衣。
讵肯无公事，烦君问是非。

19．赠房卢氏棺

达人无不可，忘己爱苍生。
岂复少十( 一作千) 室，弦歌在两楹。
浮人日已归，但坐事农耕。
桑榆郁相望，邑里多鸡鸣。
秋山一何净，苍翠临寒城。
视事兼偃卧，对书不簪缨。
萧条人吏疏，鸟雀下空庭。
鄙夫心所尚，晚节异平生。
将从海岳居，守静解天刑。
或可累安邑，茅茨君试营。

20．赠祖三咏
注：济州官舍作

【虫萧】（1）蛸挂虚牖，蟋蟀鸣前除。
岁晏凉风至，君子复何如。
高馆阒无人，离居不可道。
闲门寂已闭，落日照秋草。
虽有近音信，千里阻河关。
中复客汝颍，去年归旧山。
结交二十载，不得一日展。
贫病子既深，契阔余不浅。
仲秋虽未归，暮秋以为期。
良会讵几日，终日( 一作自) 长相思。

注（1）：此字形如"蛸"，惟右部为"萧"字。

21．春夜竹亭赠钱少府归蓝田

夜静群动息，时闻隔林犬。
却忆山中时，人家涧西远。
羡君明发去，采蕨轻轩冕。

22～24戏赠张五弟湮三首
注：时在常乐东园，走笔成。
一
吾弟东山时，心尚一何远。
日高犹自卧，钟动始能饭。
领上发未梳，床头书不卷。
清川兴悠悠，空林对偃蹇。
青苔石上净，细草松下软。
窗外鸟声闲。阶前虎心善。
徒然万象多，澹尔太虚缅。
一知与物平，自顾为人浅。
对君忽自得，浮念不烦遣。
二
张弟五车书，读书仍隐居。
染翰过草圣。赋诗轻子虚。
闭门二室下，隐居十年余。
宛是野人野( 一作也)，时从渔夫渔( 一作鱼)。
秋风至( 一作日) 萧索，五柳高且疏。
望此去人世，渡水向吾庐。
岁晏同携手，只应君与予。
三
设置守口（2）兔，垂钓伺游鳞。
此是安口腹，非关慕隐沦。
吾生好清净( 一作静)，蔬食去情尘。
今子方豪荡，思为鼎食人。
我家南山下，动息自遗身。
入鸟不相乱，见兽皆相亲。
云霞成伴侣，虚白侍衣巾。
何事须夫子，邀予谷口真。

注（1）：此字颇复杂，这里勉强分为上中下结构，其上形如"召"字；其中为"比"
字，下为"兔"字。


25．胡居士卧病遗米因赠

了观四大因，根性何所有。
妄计苟不生，是身孰休咎。
色声何谓客，阴界复谁守。
徒言莲花目，岂恶杨枝肘。
既饱香积饭，不醉声闻酒。
有无断常见，生灭幻梦受。
即病即实相，趋空定狂走。
无有一法真，无有一法垢。
居士素通达，随宜善抖擞。
床上无毡卧，镉中有粥否。
斋时不乞食，定应空漱口。
聊持数斗米，且救浮生取。

26．赠裴十迪

风景日夕佳，与君赋新诗。
澹然望远空，如意方支颐。
春风动百草，兰蕙生我篱。
暧暧日暖闺，田家来致词。
欣欣春还皋，淡担水生陂。
桃李虽未开，荑萼满芳( 一作其) 枝。
请君理还策，敢告将农时。

27～28与胡居士皆病寄此诗兼示学人二首
一
一兴微尘念，横有朝露身。
如是睹( 一作都) 阴界，何方置我人。
碍有固为主，趣空宁舍宾。
洗心讵悬解，悟道正迷津。
因爱果生病，从贪始觉贫。
色声非彼妄，浮幻即吾真。
四达竟何遣，万殊安可尘。
胡生但高枕，寂莫舆谁邻。
战胜不谋食，理齐甘负薪。
予若未始异，讵论疏与亲。
二
浮空徒漫漫，泛有定悠悠。
无乘及乘者，所谓智人舟。
讵舍贫病域，不疲生死流。
无烦君喻马，任以我为牛。
植福祠迦叶，求仁笑孔丘。
何津不鼓棹，何路不摧棹。
念此闻思者，胡为多阻修。
空虚花聚散，烦恼树稀稠。
灭相( 一作想) 成无记，生心坐有求。
降吴复归蜀，不到莫相尤。

29．奉寄韦太守陟

荒城自萧索，万里山河空。
天高秋日迥，嘹唳闻归鸿。
寒塘映衰草，高馆落疏桐。
临此岁方晏，顾景咏悲翁。
故人不可见，寂寞平陵东。

30．林园即事寄舍弟□（1）

寓目一萧散，销忧冀俄顷。
青草肃澄陂( 一作波)，白云移翠岭。
後沔( 一作浦) 通河渭，前山包鄢郢。
松含风里声，花对池中影。
地多齐後疟，人带荆州瘿。
徒思赤笔书，讵有丹砂井。
心悲常欲绝，发乱不能整。
青簟日何长，闲门昼方静。
颓思茅檐下，弥伤好风景。

注（1）：此字为左右结构，形如"沈"字，惟左为"纟"旁。

31．至滑州隔河望黎阳忆丁三寓

隔河见桑柘，蔼蔼黎阳川。
望望行渐远，孤峰没云烟。
故人不可见，河失复悠然。
赖有政声远，时闻行路传。

32．秋夜独坐怀内弟崔兴宗

夜静群动息，蟪蛄声悠悠。
庭槐北风响，日夕方高秋。
思子整羽翮，及时当云浮。
吾生将白首，岁晏思沧州。
高足在旦暮，肯为南亩俦。

33．和使君五郎西楼望远思归

高楼望所思，目极情未毕。
枕上见千里，窗中窥万室。
悠悠长路人，暧暧远郊日。
惆怅极浦外，迢递孤烟出。
能赋属上才，思归同下秩。
故乡不可见，云水( 一作外) 空如一。

34．酬黎居士淅川作
注：昙壁上人院走笔成

侬家真个去，公定随侬否。
著处是莲花，无心变杨柳。
松龛藏药里，石唇安茶臼。
气味当共知，那能不携手！


35．送魏郡李太守赴任

与君伯氏( 一作兄) 别，又欲与君离。
君行无几日，当复隔山陂。
苍茫秦川尽，日落桃林塞。
独树临关门，黄河向天外。
前经洛阳陌，宛洛故人稀。
故人离别尽，淇上转骖□（1）。
企予悲送远，惆怅睢阳路。
古木官渡平，秋城邺宫( 一作都) 故。
想君行县日，其出从如云。
遥思魏公子，复忆李将军。

注（1）：此字左右结构，作"马"，右"非"。

36．送陆员外

郎署有伊人，居然故人风。
天子顾河北，诏书除( 一作隶) 征东。
拜手辞上官，缓步出南宫。
九河平原外，七国蓟门中。
阴风悲枯桑，古塞多飞蓬。
万里不见虏，萧条胡地空。
无为费中国，更欲邀奇功。
迟迟前相送，握手嗟异同。
行当封侯归，肯访商山翁。

37．送宇文太守赴宣城

寥落云外山，迢递舟中赏。
铙吹发西江，秋空多清响。
地迥古城芜，月明寒潮广。
时赛敬亭神，复解罟师网。
何处寄想思，南风吹( 一作摇) 五两。

38．送綦毋秘( 一作校) 书弃官还江东

明时久不达，弃置与君同。
天命无怨色，人生有素风。
念君拂衣去，四海将安穷。
秋天万里净，日暮澄( 一作九) 江空。
清夜何悠悠，扣舷明月中。
和光鱼鸟际，澹尔蒹葭丛。
无庸客昭世，衰鬓日( 一作白) 如蓬。
顽疏暗人事，僻陋远天聪。
微物纵可采，其谁为至公。
余亦从此去，归耕为老农。

39．奉送六舅归陆浑

伯舅吏淮泗，卓鲁方喟然。
悠哉自不竞，退耕东皋田。
条桑腊月下，种杏春风前。
酌醴赋归去，共知陶令贤。

40．送别

下马饮君酒，问君何所之。
君言不得意，归卧南山陲。
但去莫复问，白云无尽时。

41．送张五归山

送君尽惆怅，复送何人归。
几日同携手，一朝先拂衣。
东山有茅屋，幸为扫荆扉。
当亦谢官去，岂令心事违。

42．齐州送祖三

相逢方一笑，相送还成泣。
祖帐已( 一作怅忽) 伤离，荒城复愁人。
天寒远山净，日暮长河急。
解缆君已遥，望君犹( 一作空) 伫立。

43．送缙云苗太守

手疏谢明主，腰章为长吏。
方从会稽邸( 一作郊)，更发汝南骑。
按节下松阳，清江响铙吹。
露冕见三吴，方知百城贵。

44．送从弟蕃游淮南

读书复骑射，带剑游淮阴。
淮阴少年辈，千里远相寻。
高义难自隐，明时宁陆沈。
岛夷九州外，泉馆三山深。
席帆聊问罪，卉服尽成擒。
归来见天子，拜爵赐黄金。
忽思鲈鱼□（1），复有沧洲心。
天寒蒹葭渚，日露云梦林。
江城下枫叶，淮上闻秋砧。
送归青门外，车马去□□（2）。
惆怅新丰树，空余天际禽。

注（1）：此字左右结构，作为"鱼"旁，右为"会"字。
注（2）：此二字同，形皆如"侵"字，惟左边为"马"旁。

45．送高适( 一作道非) 弟耽归临淮作
注：坐上作

少年客淮泗，落魂居下邳。
遨游向燕赵，结客过临淄。
山东诸侯国，迎送纷交驰。
自尔厌游侠，闭户方垂帷。
深明戴家礼，颇学毛公诗。
备知经济道，高卧陶唐时。
圣主诏天下，贤人不得遗。
公吏奉【纟薰】（1）组，安车去茅茨。
君王苍龙阙，九门十二逵。
群公朝谒罢，冠剑下丹墀。
野鹤终踉跄，威凤徒参差。
或问理人术，但致还山词。
天书降北阙，赐帛归东口（2）。
都门谢亲故，行路日逶迤。
孤帆万里外，淼漫将何之。
江天海陵郡，云日淮南( 一作阴) 祠。
杳冥沧洲上，荡漭无人知。
纬萧或卖药，出处安能期。

注（1）：此字左右结构，左为"纟"旁，右为"薰"字。
注（2）：此字形如"甾"，然其上有"艹"旁也。


46．送綦毋潜落第还乡
（一做送别）

圣代无隐者，英灵尽来归。
遂令东山客，不得顾采薇。
既至君( 一作金) 门远，孰云吾道非。
江淮度寒食，京洛( 一作兆) 缝春衣。
置酒临长道( 一作长安道，一作长亭送)，同心与我违。
行当浮桂棹，未几拂荆扉。
远树带行客，孤村城当落晖。
吾谋适不用，勿谓知音稀。

47．送张舍人佐江州同薛璩十韵

束带趋承明，守官惟谒者。
清晨听银口（1），薄暮辞金马。
受辞未尝易，当御方知寡。
清范何风流，高文有风雅。
忽佐江上州，当自浔阳下。
逆旅到三湘，长途应百舍。
香炉远峰出，石镜澄湖泻。
董奉杏成林，陶潜菊盈把。
范蠡常好之，庐山我心也。
送君思远道，欲以数行洒。

注（1），此字形如"叫"字，惟左为"虫"旁。

48．送韦大夫东京留守

人外遗世虑，空端结遐心。
会是巢许浅，始知尧舜深。
苍生讵有物，黄屋如乔林。
上德抚神运，冲和穆宸襟。
云雷康屯难，江海遂( 一作逐) 飞沉。
天工寄人英，龙衮瞻君临。
名器苟不假，保厘固其任。
素质贯方领，清景照华簪。
慷慨念王室，从容献官箴。
云旗蔽三川，画角发龙吟。
晨扬天汉声，夕卷大河阴。
穷人( 一作久) 业已宁，逆虏遗之擒。
然後解金组，拂衣东山岑。
给事黄门省，秋光正沉沉。
壮心与身退，老病随年侵。
君子从相访，重玄其可寻。

49．资圣寺送甘二

浮生信如寄，薄宦夫何有。
来往本无归，别离方此( 一作正) 受。
柳色蔼春余，槐阴清夏首。
不觉御沟上，衔悲执杯酒。

50．留别山中温古上人兄并示舍弟缙

解薜登天朝，去师偶时( 一作将) 哲。
岂惟山中人，兼负松上月。
宿昔同游止，致身云霞末。
开轩临颍阳，卧视飞鸟没。
好依盘石饭，屡对瀑泉歇。
理齐小狎( 一作狎小) 隐，道胜宁外物。
舍弟官崇高，宗兄此( 一作比) 削发。
荆扉但洒扫，乘闲当过歇( 一作拂)。

--------------------------------------------------------------------------------


51．观别者

青青杨柳陌，陌上别离人。
爱子游燕赵，高堂有老亲。
不行无可养，行去百忧新。
切切委兄弟，依依向四邻。
都门帐饮毕，从此谢亲宾。
挥泪逐前侣，含凄动征轮。
车徒望不见，时见起行尘。
吾( 一作余) 亦辞家久( 一作者)，看之泪满巾。

52．别弟缙后登青龙寺望蓝田山

陌上新离别，苍茫四郊晦。
登高不见君，故山复云外。
远树蔽行人，长天隐秋塞。
心悲宦游子，何处飞征盖？

53．别綦毋潜

端笏明光宫( 一作殿)，历稔朝云陛。
诏看延阁书，高议平津邸。
适意偶轻人( 一作轻微禄)，虚心( 一作遇人) 削繁礼。
盛得江左风，弥工建安体。
高张多绝弦，截河有清济。
严冬爽群木，伊洛方清【氵此】（1）。
渭水冰下流，潼关雪中启
荷口（2）几时还？尘缨待君洗。

注（1）：此字左右结构，左"氵"，右"此"字。
注（2）：此字上下结构，上为"竹"字头，下为"条"字。

54～57．晦日游大理韦卿城南别业四首
注：四声依次用，各练韵
一
与世淡无事，自然江海人。
侧闻城外游，解骖弁朱轮。
平( 一作极) 野照暄景，上天垂春云。
张组竟北阜，泛舟过东邻。
故乡信高会，牢醴及佳辰( 一作家臣)。
幸同击壤乐，心荷尧为君。
二
郊居杜陵下，永日同携手。
仁( 一作人) 里霭川阳，平原见峰首。
园庐鸣春鸠，林薄媚新柳。
上卿始登席，故老前为寿。
临当游( 一作送) 南陂，约略执杯酒。
归与绌( 一作继) 微官，惆怅心自咎。
三
冬中余雪在，墟上春流驶。
风日畅怀抱，山川多秀( 一作好天) 气。
雕胡先晨炊( 一作丰酌)，庖脍亦云( 一作後) 至。
高情浪海岳，浮生寄天地。
君子外簪缨，尘埃良不啻。
所乐衡门中，陶然忘其贵。
四
高馆临澄陂，旷然荡( 一作望理) 心目。
淡荡动云天，玲珑映墟曲。
鹊巢结空林，雉雏响幽谷。
应接无闲暇，徘徊以( 一作似) 踯躅。
纡组上春堤，侧弁倚乔木。
弦望忽已晦，后期洲应绿。

58．冬日游览

步出城东门，试骋千里目。
青山横苍林，赤日团平陆。
渭北走邯郸，关东出函谷。
秦地万里会，来朝九州牧。
鸡鸣咸阳中( 一作市)，冠盖相追逐。
丞相过列侯，群公饯光禄。
相如方( 一作今) 老病，独归茂陵宿。

59．华岳

西岳出浮云，积雪( 一作翠) 在太清。
连天凝( 一作疑) 黛色，百里遥青冥。
白日为之( 一作大) 寒，森沉华阴城。
昔闻乾坤闭，造( 一作开变) 化生巨灵。
右足踏方止( 一作山)，左手推削成。
天地忽开拆，大河注东溟。
遂为西峙岳( 一作岳崎)，雄雄镇秦京。
大君包覆载，至德被群生。
上帝伫昭告，金天思奉迎。
人( 一作神) 只望幸久，何独禅云亭。

60．同庐拾遗过韦( 一作章， 非) 给事东山别业二十韵给事首春休沐维己陪游
及乎是行亦预闻命会无车马不果斯诺

托身侍云陛，昧旦( 一作早) 趋华轩。
遂陪【宛鸟】（1）鸿侣，霄汉同飞翻。
君子垂惠顾，期我于田园。
侧闻景龙际，亲降南面尊。
万乘驻山外，顺风祈一言。
高阳多夔龙，荆山积【王与】【王番】（2）。
盛德启前烈，大贤钟後昆。
侍郎文昌宫，给事东掖坦。
谒帝俱来下，冠盖盈丘樊。
闺风首邦族，庭训延乡村。
采地包山河，树井竟川原。
岩端回绮槛，谷口开朱门。
阶下群峰首，云中瀑水源。
鸣玉满春山，列筵先朝暾。
会舞何飒沓，击钟弥朝昏。
是时阳和节，清昼犹未暄。
蔼蔼树色深，嘤嘤鸟声繁。
顾己负宿诺，延颈惭芳荪。
蹇步守穷巷，高驾难攀援。
素是独往客，脱冠情弥敦。

注（1）：此字为左"宛"，右"鸟"。
注（2）：此二字左边均为"王"旁，右边分别为"与"、"番"字。

61．蓝田山石门精舍

落日山水好，漾舟信归风。
探奇( 一作玩寄) 不觉远，因以缘( 一作寻) 源穷。
遥爱云木秀( 一作翠)，初疑( 一作言) 路不同。
安( 一作谁) 知清流转，偶与前山通。
舍舟理轻策，果然惬所适。
老僧四五人，逍遥荫松柏。
朝梵林未( 一作方) 曙，夜禅山( 一作心) 更寂。
道心及( 一作友) 牧童，世事问樵客。
暝宿长林( 一作井) 下，焚香卧瑶席。
涧芳袭人衣，山月映石壁。
再寻畏迷误，明发更登历。
笑谢桃源人，花红复来觌。

62．青溪

言入黄花川，每逐青溪水。
随山将万转，趣途无百里。
声喧乱石中，色静深松里。
漾( 一作演) 漾泛菱荇，澄澄映葭苇。
我心素已闲，清川( 一作明) 淡如此。
请留盘石上，垂钓将已矣。

63．崔濮阳兄季重前山兴

秋色有佳兴，况君池上闲。
悠悠西林下，自识门前山。
千里横黛色，数峰出云间。
嵯峨对秦国，合沓藏荆关。
残雨斜日照，夕岚飞鸟还。
故人今尚尔，叹息此颓颜。

64．李处士山居

君子盈天阶，小人甘自免。
方随练金客，林上家绝【山献】（1）。
背岭花未开，入云树深浅。
清昼犹自眠，山鸟时一啭。

注（1）：此字左右结构，左为"山"旁，右为"献"字。

65．丁寓田家有赠

君心尚栖隐，久欲傍归路。
在朝每为言，解印果成趣。
晨鸡鸣邻里，群动从所务。
农夫行饷田，闺妾( 一作妇) 起缝素。
开轩御衣服，散帙理章句。
时吟招隐诗，或制闲居赋。
新晴望郊郭，日映桑榆暮。
阴昼( 一作荫尽) 小苑城，微明渭川树。
揆予宅闾井，幽赏何由屡。
道存终不忘，迹异难相遇。
此时惜离别，再来芳菲度。

66．渭川田家

斜阳( 一作光)照墟落，穷巷牛羊归。
野老念牧童( 一作僮朴)， 倚杖候荆扉。
雉【日句】麦苗秀，蚕眠桑叶稀。
田夫荷锄至( 一作立)，相见语依依。
即此羡闲逸，怅然吟式微。

注（1）"此字为左右结构。左为"日"旁，右为"句"字。

67．春中田园作

屋上春鸠鸣，村边杏花白。
持斧伐远扬，荷锄觇泉脉。
归( 一作新) 燕识故( 一作旧) 巢，旧( 一作故) 人看新历。
临觞忽不御，惆怅远行( 一作思远) 客。

68．过李楫宅

闲门秋草色，终日无车马。
客来深巷中，犬吠寒林下。
散发时未簪，道书行尚把。
与我同心人，乐道安贫者。
一罢宜称酌，还归洛阳社。

69．韦侍郎山居

幸忝君子顾，遂陪尘外踪。
闲花满岩谷，瀑水映杉松。
啼鸟忽临涧，归云时抱峰。
良游盛簪绂，继迹多夔龙。
讵枉青门道，胡( 一作故 一作用) 闻长乐钟。
清晨去朝谒，车( 一作鞍) 马何从容。

70．饭覆釜山僧

晚知清净理，日与人群疏。
将候远山僧，先期扫弊庐。
果从云峰里，顾我蓬蒿居。
藉草饭松屑，焚香看道书。
燃灯昼欲尽，鸣磬夜方初。
已悟寂为乐，此日( 一作生) 闲有余。
思归何必深，身世犹空虚。

71．谒【王睿】上人 并序
上人外人内天，不定不乱。舍法而渊泊，无心而云动。色空无得，不物物也；默
语无际，不言言也。故吾徒得神交也焉。玄关大启，德海群泳，时雨既降，春物
俱美。序于诗着者，人百其言。

少年不足言，识道年已长。
事往安可悔，余生幸能养。
誓从断臂( 一作荤) 血，不复婴世网。
浮名寄缨佩，空性无羁鞅。
夙承( 一作从) 大导师，焚香此瞻仰。
颓然居一室，覆载纷外象。
高柳早莺啼，长廊春雨响。
床下阮家屐，窗前筇竹杖。
方将见生云，陋彼示天壤。
一心在法要，愿以无生奖。

注（1）：此字左右结构。左为"王"旁，右为"睿"字。

72．瓜园诗 并序
维瓜园高斋，俯视南山形胜，二三时辈，同赋是诗，兼命词共数公用"园"字
为韵，韵任多少。时太子司仪郎薛璩发此题，遂同诸公云。

余适欲锄瓜，倚锄听叩门。
鸣驺导骢马，常从夹朱轩。
穷巷正传呼，故人傥相存。
携手追凉风，放心望乾坤。
蔼蔼帝王州，宫观一何繁。
林端出绮道，殿顶摇华幡。
素怀在青山，若值白云屯。
回风城西雨，返景原上村。
前酌盈樽酒，往往闻清言。
黄鹂转深木，朱槿照中园。
犹羡松下客，石上闻清猿。

73．自大散以往深林密竹磴道盘曲四五十里至黄牛岭见黄花川

危径几万转，数里将三休。
回环见徒侣，隐映隔林丘。
飒飒松上雨，潺潺石中流。
静言深溪里，长啸高山头。
望见南山阳，白露霭悠悠。
青皋丽已净，绿树郁如浮。
曾是厌蒙密，旷然消人忧。

74．新晴野( 一作晚) 望

新晴原野旷，极目无氛垢。
郭门临渡头，村树连溪口。
白水明田外，碧峰出山後。
农月无闲人，倾家事南亩。

75．宿郑州

朝与周人辞，暮投郑人宿。
他乡绝俦侣，孤客亲僮仆。
宛洛望不见，秋霖晦平陆。
田父草际归，村童雨中牧。
主人东皋上，时稼绕茅屋。
虫思(鸣)机杼悲，雀喧禾黍熟。
明当渡京水，昨晚( 一作夜) 犹金谷。
此去欲何言，穷边徇微禄。

76．早入荥阳界

泛舟入荥泽，兹邑乃雄藩。
河曲闾阎隘，川中烟火繁。
因人见风俗，入境闻方言。
秋野( 一作晚) 田畴盛，朝光市井喧。
渔商波上客，鸡犬岸旁村。
前路白云外，孤帆安可论。

77．渡河到清河作

泛舟大河里，积水穷天涯。
天波忽开拆，君邑千万家。
行复见城市，宛然有桑麻。
回瞻旧乡国，淼漫连云霞。

78．苦热

赤日满天地，火云成山岳。
草木尽焦卷，川泽皆竭涸。
轻纨觉衣重，密树苦阴薄。
莞簟不可近，【纟希】【纟谷】再三濯。
思出宇宙外，旷然在寥廓。
长风万里来，江海荡烦浊。
却顾身为患，始知心未觉。
忽入甘露门，宛然清凉乐。

79．纳凉

乔木万余株，清流贯其中。
前临大川口，豁达来长风。
涟漪涵白沙，素鲔如游空。
偃卧盘石上，翻涛沃微躬。
漱流复濯足，前对钓鱼翁。
贪饵凡几许，徒思莲叶东。

80．西施咏

艳色天下重，西施宁( 一作又) 久微。
朝乃( 一作为) 越溪女，暮( 一作暝) 作吴宫妃。
践日岂殊众，贵来方悟稀。
邀( 一作要) 人傅香( 一作脂) 粉，不自著罗衣。
君宠益娇态，君怜无是非。
当( 一作常) 时浣纱伴，莫得同车归。
持谢(寄言)邻家子(女)，效颦安可希？

81．李陵咏
注：时年十九

汉家李将军，三代将门子。
结发有奇策，少年成壮士。
长驱塞上儿，深入单于垒。
旌旗列相向，箫鼓悲何已。
日暮沙漠陲，战声烟尘里。
将令骄虏灭，岂独名王侍。
既失大军援，遂婴穹庐耻。
少小蒙汉恩，何堪坐思此。
深衷欲有报，投躯未能死。
引领望子卿，非君谁相理。

82～84.济上四贤咏
一、崔录事
解印归田里，贤哉此丈夫。
少年曾任侠，晚节更为儒。
遁迹( 一作世) 东山下，因家沧海隅。
已闻能狎鸟，余欲共乘桴。
二、成文学
宝剑千金装，登君白玉堂。
身为平原客，家有邯郸娼。
使气公卿座，论心( 一作交) 游侠场。
中年不得意( 一作志)，谢病客游梁。
三、郑霍二山人
翩翩繁( 一作京) 华子，多出( 一作事) 金张门。
幸有先人业，早( 一作思) 蒙( 一作逢) 明主恩。
童( 一作同) 年且未( 一作末) 学，肉食骛华轩。
岂乏( 一作知) 中林士，无人荐至尊。
郑公( 一作生) 老泉石，霍子安丘樊。
卖药不二价，著书盈( 一作仍) 万言。
息阴无恶木，饮水必清源。
吾( 一作余) 贱不及议，斯人竟谁论？

85．过太乙观贾生房

昔余栖遁日，之子烟霞邻。
共携松叶酒，俱簪竹皮巾。
攀林遍岩洞，采药无冬春。
谬以道门子，征为骖御臣。
常恐丹液就，先我紫阳宾。
夭促万涂尽，哀伤百虑新。
迹峻不容俗，才多反累真。
泣对双泉水，还山无主人。

86．燕子龛禅师

山中燕子龛，路剧羊肠恶。
裂地竞盘屈，插天多峭□（1）。
瀑泉吼而喷，怪石看欲落。
伯禹访未知，五丁愁不凿。
上人无生缘，生长居紫阁。
六时自捶磬，一饮尚带索。
种田烧白云，斫漆响丹壑。
行随拾栗猿，归对巢松鹤。
时许山神请，偶逢洞仙博。
救世多慈悲，即心无行作。
周商倦积阻，蜀物多淹泊。
岩腹乍旁穿，涧唇时外拓。
桥因倒树架，栅值垂藤缚。
鸟道悉已平，龙宫为之涸。
跳波谁揭厉，绝壁免扪摸。
山木日阴阴，结跏归旧林。
一向石门里，任君春草深。

注（1）：此字左右结构。左为"山"旁，右为没有"鱼"旁的"鳄"字。

87．羽林骑闺人

秋月临高城，城中管弦思。
离人堂上愁，稚子阶前戏。
出门复映户，望望青丝骑。
行人过欲尽，狂夫终不至。
左右寂无言，相看共垂泪。

88～93.偶然作六首
一
楚国有狂夫，茫然无心想。
散发不冠带，行歌南陌上。
孔丘与之言，仁义莫能奖。
未尝肯问天，何事须击壤。
复笑采薇人，胡为乃长往。
二
田舍有老翁，垂白衡门里。
有时农事闲，斗酒呼邻里。
喧聒茅檐下，或坐或复起。
短褐不为薄，园葵固足美。
动则长子孙，不曾向城市。
五帝与三王，古来称天( 一作君) 子。
干戈将揖让，毕竟何者是？
得意苟为乐，野田安足鄙。
且当放( 一作忘) 怀( 一作志) 去，行行没余齿。
三
日夕见太行，沉吟未能去。
问君何以然，世网婴我故。
小妹日成长，兄弟未有娶。
家贫禄既薄，储蓄非有素。
几回欲奋飞，踟蹰复相顾。
孙登长啸台，松竹有遗处。
相去讵几许，故人在中路。
爱染日已薄，禅寂日已固。
忽乎吾将行，宁俟岁云暮。
四
陶潜任天真，其性颇耽酒。
自从弃官来，家贫不能有。
九月九日时，菊花空满手。
中心窃自思，傥有人送否。
白衣携壶觞，果来遗老叟。
且喜得斟酌，安问升与斗。
奋衣野田中，今日嗟无负( 一作有)。
兀傲迷东西，蓑笠不能守。
倾倒强行行，酣歌归五柳。
生事不曾问，肯愧家中妇( 一作帚)。
五
赵女弹箜篌，复能邯郸舞。
夫婿轻薄儿，斗鸡事齐主。
黄金买歌笑，用钱不复数。
许史相经过，高门盈四牡。
客舍有儒生，昂藏出邹鲁。
读书三十年，腰间( 一作下) 无尺组。
被服圣人教，一生自穷苦。
六
老来懒赋诗，惟有老相随。
宿世( 一作当代) 谬词客，前生应画师。
不能舍余习，偶被世人知。
名字本皆是，此心还不知。

94～95.寓言二首
一
朱绂谁家子，无乃金张孙？
骊驹从白马，出入铜龙门。
问尔何功德，多承明主恩。
斗鸡平乐馆，射雉上林园。
曲陌车骑盛，高堂珠翠繁。
奈何轩冕贵，不与布衣言。
二
君家御沟上，垂柳夹朱门。
列鼎会中贵，鸣珂朝至尊。
生死在八议，穷达由一言。
须识苦寒士，莫矜狐白温。

96．冬夜书怀

冬宵寒且永，夜漏宫中发。
草白霭繁霜，木衰澄清月。
丽服映颓颜，朱灯照华发。
汉家方尚少，顾影惭朝谒。

97．送康太守

城下沧江水，江边黄鹤楼。
朱栏将粉堞，江水映悠悠。
铙吹发夏口，使君居上头。
郭门隐枫岸，侯吏趋芦洲。
何异临川郡，还劳( 一作来) 康乐侯。

98．送权二

高人不可友，清论复河深。
一见如旧识，一言知道心。
明时当薄宦，解薜去中林。
芳草空隐处，白云余故岑。
韩侯久携手，河岳共幽寻。
怅别千余里，临堂鸣素琴。

99．休假还旧业便使

谢病始告归，依依入桑梓。
家人皆伫立，相候柴门里。
时辈皆长年，成人旧童子。
上堂嘉庆毕，顾与姻亲齿。
论旧忽余悲，目存皆相喜。
田园转芜没，但有寒泉水。
衰柳日萧条，秋光清邑里。
入门乍如客，休骑非便止。
中饮顾王程，离忧从此始。

100．叹白发

我年一何长，鬓发日已白。
俯仰天地间，能为几时客？
惆怅故山云，俳徊空日夕。
何事与时人，东城复南陌。

--------------------------------------------------------------------------------


101～102.别弟妹二首
一
两妹日成长，双鬟将及人。
已能持宝瑟，自解掩罗巾。
念昔别时小，未知疏与亲。
今来始离恨，拭泪方殷勤。
二
小弟更孩幼，归来不相识。
同居虽渐惯，见人犹未觅。
宛作越人语，殊甘水乡食。
别此最为难，泪尽有余忆。

103．哭殷遥

人生能几何？毕竟归无形。
念君等为死，万事伤人情。
慈母未及葬，一女才十龄。
泱漭( 一作诀别) 寒郊外，萧条闻哭声。
浮云为苍茫，飞鸟不能鸣。
行人何寂寞，白日( 一作日色) 自凄清。
忆昔君在时，问我学无生。
劝君苦不早，令君无所成。
故人各有赠，又不及生平( 一作平生)。
负尔非一途，恸（痛）哭返柴荆。

104～105．故南阳夫人樊氏挽歌二首
一
锦衣余翟黻，绣毂罢鱼轩。
淑女诗长在，夫人法尚存。
凝笳随晓旆，行哭向秋原。
归去将何见，谁能返戟门？
二
石口（1）恩荣重，金吾车骑盛。
将朝每赠言，入室还相敬。
叠鼓秋城动，悬旌寒日映。
不言长不归，环佩犹将听。

注（1）：此字上下结构。上为"穴"，下为"卯"字。

106．夷门歌

七雄( 一作国) 雄雌犹未分，攻城杀将何纷纷。
秦兵益围邯郸急，魏王不救平原君。
公子为嬴停驷马，执辔愈恭意愈下。
亥为屠肆鼓刀人，嬴乃夷门抱关者。
非但慷慨献良( 一作奇) 谋，意气兼将身命酬。
向风刎颈( 一作头) 送公子，七十老翁何所求！

107．陇头吟

长安( 一作城) 少年游侠客，夜上戍楼看太白。
陇头明月迥临关，陇上行人夜吹笛。
关西老将不胜愁，驻马听之双泪流。
身轻大小百余战，麾下偏裨万户侯。
苏武才为典属国，节旄落尽(空尽零落)海西头！

108．老将行

少年十五二十时，步行夺得( 一作取) 胡马射。
射杀中山(山中山阴)白额虎，肯数邺下黄须儿。
一身转战三千里，一剑曾当百万师。
汉兵奋迅如霹雳，虏骑崩腾畏蒺藜。
卫青不败由天幸，李广无功缘数奇。
自从弃置便（更）衰朽，世事磋砣成白首。
昔时飞箭( 当作雀) 无全目，今日垂杨生左肘。
路傍时卖故侯瓜，门前学种先生柳。
苍( 一作茫) 茫古木连( 一作迷) 穷巷，寥( 一作辽) 落寒山对虚牖。
誓令疏勒出飞泉，不似颖川空使酒。
贺兰山下阵如云，羽檄交驰日夕闻。
节使山河募年少，诏书五道出将军。
试拂铁衣如雪色，聊持宝剑动星文。
愿得燕弓射大将，耻令越甲鸣吴君( 一作吾军)。
莫嫌旧日云中守，犹堪一战取( 一作立) 功勋。

109．燕支行
时年二十一

汗家天( 一作大) 将才且雄，来时( 一作时来) 谒帝明光宫。
万乘亲推双阙下，千官出饯五陵东。
誓辞甲第金门里，身作长城玉塞中。
卫霍才堪一骑将，朝廷不数贰师功。
赵魏燕韩多劲卒，关西侠少何咆勃。
报仇只是闻尝胆，饮酒不曾妨刮骨。
画戟雕戈白日寒，连旗大旆黄尘没。
迭鼓遥翻瀚海波，鸣笳乱动天山月。
麒鳞锦带佩吴钩，飒沓青骊跃紫骝。
拔剑已断天骄臂，归鞍共饮月支头。
汗兵大呼一当百，虏骑相看哭且愁。
教战虽令赴汤火，终知上将先伐谋。

110．桃源行
时年十九

渔舟逐水爱山春，两岸桃花夹去( 一作古) 津。
坐看红树不知远，行尽青溪不见人。
山口潜行始隈□（1），山开旷望旋平陆。
遥看一处攒云树，近入千家散花竹。
樵客初传汉姓名，居人未改秦衣服。
居人共住五陵源，还从物外起田园。
月明松下房栊静( 一作净)，日出云中鸡犬喧。
惊( 一作忽) 闻俗客争来集，竞引还家问都( 一作乡) 邑。
平明闾巷扫花开，薄暮渔樵乘水入。
初因避地去人间，及至(更闻)成仙遂(去)不还。
峡里谁知有人事，世中遥望空云山。
不疑灵境难闻见，尘心未尽思乡县。
出洞无论隔山水，辞家终拟长游衍。
自谓经过旧不迷，安知峰( 一作岑) 壑今来变。
当时只记入山深，青溪几曲( 一作度) 到云林。
春来遍是桃花水，不辩仙源何处寻。

注（1）：此字左右结构。左为"阝"旁，右为"奥"字。

111．洛阳女儿行
时年十六，一作十八

洛阳女儿对门居，才可容颜十五余。
良人玉勒乘骢马，侍女金盘脍鲤鱼。
画阁朱楼尽相望，红桃绿柳垂檐向。
罗帷送上七香车，宝扇迎归九华帐。
狂夫富贵在青春，意气骄奢剧季伦。
自怜碧玉亲教舞，不惜珊瑚持与人。
春窗曙灭九微火，九微片片飞花琐。
戏罢曾无理曲时，妆成只是薰香坐。
城中相识尽繁华，日夜经过赵李家。
谁怜越女颜如玉，贫贱江头自浣纱？

112．同崔傅答贤弟

洛阳才子姑苏客，桂苑(杜宛)殊非故(旧)乡陌。
九江枫树几回青，一片扬州五湖白。
扬州时有下江兵，兰陵镇前吹笛声。
夜火人归富春郭，秋风鹤唳石头城。
周郎陆弟为俦侣，对舞前溪歌白□（1）。
曲几书留小史家，草堂棋赌山阴墅。
衣冠若话外台臣，先数夫君席上珍。
更闻台阁求三语，遥想风流第一人。

注（1）：此字上下结构。上为"艹"，下为"宁"字。

113．赠吴官

长安客舍热如煮，无个( 一作过) 茗糜难御暑。
空摇白团其谛苦，欲向缥囊还归旅。
江乡鲭【鱼乍】不寄来，秦人汤饼那堪许。
不如侬家任挑达，草□（1）捞虾富春渚。

注（1）：此字左半为"尸"，右半为"彳"与"乔"。

114．故人张湮工诗善易卜兼能丹青草隶倾以诗见赠聊获酬之

不逐城东游侠儿，隐囊纱帽坐弹棋。
蜀中夫子时开卦，洛下书( 一作诸) 生解咏诗。
药阑花径衡门里，时复据梧聊隐几。
屏风误点惑孙郎，团扇草书轻内史。
故园高枕度三春，永日垂帷绝四邻。
自想( 一作惜) 蔡邕今已老，更将书籍使何人？

115．送崔五太守

长安厩吏来到门，朱文( 一作未央) 露网动行轩。
黄花悬西九折阪，玉树宫南五丈原。
褒斜谷中不容□（1），惟有白云当露冕。
子午山里杜鹃啼，嘉陵水头行客饭。
剑门忽断蜀川开，万井双流满眼来。
雾中远树刀州出，天际澄江巴字回。
使君年纪( 一作几) 三十余，少年白皙专城居。
欲持画省郎官笔( 一作草)，回与临邛父老书。

注（1）：此字左右结构。左为"巾"部，右为"宪"字之繁体写法。

116．寒食城东即事

清溪一道穿桃李，演漾绿蒲涵白芷。
溪上人家凡几家，落花半落东流水。
蹴鞠屡过飞鸟上，秋千竞出垂杨里。
少年分日作遨游，不用清明兼上巳。

117．不遇咏

北阙献书寝不报，南山种田时不登。
百人会中身不预，五侯门前心不能。
身投河朔饮君酒，家在茂陵平安否？
且此登山复临水，莫问春风动杨柳。
令人作人多自私，我心不说君应知。
济人然後拂衣去，肯作徒尔一男儿。

118．赠裴迪

不相见，不相见来久。
日日泉水头，常忆同携手。
携手本同心，复叹忽分襟。
相忆今如此，相思深不深？

119．青雀歌

青雀翅羽短，未能远食玉山禾。
犹胜黄雀争上下，唧唧空仓复若何？

120．黄雀痴

黄雀痴，黄雀痴
谓言青□（1）是我儿。
一一口衔食，养得成毛衣。
到大啁啾解游扬，各自东西南北飞。
薄暮空巢上，羁雌独自归。
凤凰九雏亦如此，慎莫愁思憔悴损容辉。

注（1）：此字音同"扣"，指小鸟的一种，左右结构，左边写法自上而下分别为
："士、冖、一、鸟"；右边为"殳"字。

121．新秦郡松树歌

青青山上松，数里不见今更逢。
不见君，心相忆，此心向君君应识。
为君颜色高且闲，亭亭迥出浮云间。

122．榆林郡歌

山头松柏林，山下泉声伤客心。
千里万里春草色，黄河东流流不息。
黄龙戍上游侠儿，愁逢汉使不相识。

123．问寇校书双溪

君家少室西，为复少室东？
别来几日今春风。
新买双溪定何似，余生欲寄白云中。

124．寄崇梵僧

崇梵僧，崇梵僧，秋归覆釜春不还。
落花啼鸟纷纷乱，涧户山窗寂寂闲。
峡里谁知有人事，郡中遥望空云山。

125．同比部杨员外十五夜游有怀静者季

承明少休沐，建礼省文书。
夜漏行人息，归鞍落日余。
岂知三五夕，万户千门辟。
夜出曙翻归，倾城满南陌。
陌头驰骋尽繁华，王孙公子五侯家。
由来月明如白日，共道春灯胜百花。
聊看侍中千宝骑，强识小妇七香车。
香车宝马共喧阗，个里多情侠少年。
竞向长杨柳市北，肯过精舍竹林前。
独有仙郎心寂寞，却将宴坐为行乐。
倘觉( 一作觅) 忘怀共往来，幸沾同舍甘藜藿。

126．答张五弟

终南有茅屋，前对终南山。
终年无客常闭关，终日无心长自闲。
不妨饮酒复垂钓，君但能来相往还。

127．雪中忆李楫

积雪满阡陌，故人不可期。
长安千门复万户，何处躞蹀黄金羁。

128．送李睢阳

将置酒，思悲翁。使君去，出城东。
麦渐渐，雉子斑。槐阴阴，到潼关。
骑连连，车迟迟( 一作连连)。
心中悲，宋又远。周间之，南淮夷。
东齐儿，碎碎织练与素丝。
游人贾客信难持，五谷前熟方可为。
下车闭阁君当思，天子当殿俨衣裳。
太官尚食陈羽觞，彤庭散绶垂鸣【王当】。
黄纸诏书出东厢，轻纨迭绮烂生光。
宗室子弟君最贤，分忧当为百辟先。
布衣一言相为死，何况圣主恩如天。
鸾声哕哕鲁侯旗，明年上计朝京师。
须忆今日斗酒别，慎勿富贵忘我为。

129．奉和圣制天长节赐宰臣歌应制

太阳升兮照万方，
开阊阖兮临玉堂，俨冕旒兮垂衣裳。
金天净兮丽三光，彤庭曙兮延八荒。
德合天兮礼神遍，灵芝生兮庆云见。
唐尧后兮稷挈臣，匝宇宙兮华胥人。
尽九服兮皆四邻，乾降瑞兮坤降( 一作献) 珍。

130．登楼歌

聊上君兮高楼，飞甍鳞次兮在下。
俯十二兮通衢，绿槐参差兮车马。
却瞻兮龙首，前眺兮宜春。
王畿郁兮千里，山河壮兮咸秦。
舍人下兮青宫，据胡床兮书空。
执戟疲于下位，老夫好隐兮墙东。
亦幸有张伯英草圣兮龙腾虬跃，摆长云兮捩回风。
琥珀酒兮雕胡饭，君不御兮日将晚。
秋风兮吹衣，夕鸟兮争返。
孤砧发兮东城，林薄暮兮蝉声远。
时不可兮再得，君何为兮偃蹇？

131．双黄鹄歌
注：时为节度判官，在凉州作。

天路来兮双黄鹄，云上飞兮水上宿，抚翼和鸣整羽族。
不得已，忽分飞，家在玉京朝紫微。
主人临水送将归，悲笳嘹唳垂舞衣，宾欲散兮复相依。
几往返兮极浦，尚徘徊兮落晖。
岸( 一作塞) 上火兮相迎，将夜入兮边城。
鞍马归兮佳人散，怅离忧兮独含情。

132．赠徐中书望终南山歌

晚下兮紫微，怅尘事兮多违。
驻马兮双树，望青山兮不归。

133～134.送友人归山歌二首
一
山寂寂兮无人，又苍苍兮多木。
群龙兮满朝，君何为兮空谷？
文寡和兮思深，道难知兮行独。
悦石上兮流泉，与松间兮草屋。
入云中兮养鸡，上山头兮抱犊。
神与枣兮如瓜，虎卖杏兮收谷。
愧不才兮妨贤，嫌既老兮贪禄。
誓解印兮相从，何詹君兮可卜！
二
山中人兮欲归，云冥冥兮雨霏霏。
水惊波兮翠菅靡，白鹭忽兮翻飞。
君不可兮褰衣，山万重兮一云。
混天地兮不分，树【日奄】暧兮氛氲，
猿不见兮空闻。
忽山西兮夕阳，见东皋兮远村。
平芜绿兮千里，眇惆怅兮思君。

135～136．鱼山神女祠歌二首
迎神曲
坎坎击鼓，鱼山之下。
吹洞箫，望极浦。女巫进，纷屡舞。
陈瑶席，湛清酤。
风凄凄兮( 一作又) 夜雨。
神之来兮不来，使我心兮苦复苦！
送神曲
纷进舞( 一作拜) 兮堂前，目眷眷兮琼筵。
来不言( 一作语) 兮意不传，作暮雨兮愁空山。
悲急管兮( 一本无兮字) ，思繁弦，
神( 一作灵) 之驾兮俨欲旋。
倏云收兮雨歇，山青青兮水潺潺。

137.白鼋涡
注：杂言走笔

南山之瀑水兮激石瀑似雷惊，人相对兮不闻语声。
翻涡跳沫兮苍苔湿藓老且厚，春草为之不生。
兽不敢惊动鸟不敢飞鸣。
白鼋涡涛戏濑( 一作漱) 兮，委身以纵横。
主人之仁兮，不网不钓，得遂性以生成。

138．宋进马哀辞 并序
宋进马者，中书舍人宋公子也。公无弟兄，子一而已。文则有种，德亦惟肖。忽
疾倏逝，医不及视。宋公哀之，他人悲之。故为词曰：

背春涉夏兮，众木蔼以繁阴。
连金华与玉堂兮，宫阁郁其沉沉。
百官并入兮，何语笑之哑哑。
君独静默以伤心，草王言兮不得辞。
我悲减思兮少时，朴夫命驾兮，出阊合历通逵。
陌上人兮如故，识不识兮往来。
眼中不见兮吾儿，骖紫骝兮从青骊。
低光垂彩兮，恍不知其所之。
辟朱户兮望华轩，意斯子兮候门。
忽思瘗兮城南，心瞀乱兮重昏。
仰诉天之不仁兮，家惟一身。
身止一子，何胤嗣之不繁。
就单鲜而又死，将清白兮遗谁？问诗礼兮已矣。
哀从中兮不可胜，岂暇料余年兮复几。
日黯黯兮颓晔，鸟翩翩兮疾飞。
邈穷天兮不返，疑有日兮来归。
静言思兮永绝，复惊叫兮沾衣。
客有吊之者曰：观未始兮有物，
同委蜕兮胡悲，且延陵兮未至，况西河兮不知。
学无生兮庶可，幸能听于吾师。

卷二

139．奉和圣制赐史供奉曲江宴应制

侍从有邹枚，琼筵就水开。
言陪柏梁宴，新下( 一作自) 建章来。
对酒山河满，移舟草树回。
天文同丽日，驻景惜行杯。

140．从岐王过杨氏别业应教

杨子谈经所( 一作处)，淮王载酒过。
兴阑啼鸟换( 一作缓)，坐久落花多。
径转回银烛，林开散玉珂。
严城时未启，前路拥( 一作引) 笙歌。

141．从岐王夜宴卫家池应教

座客香貂满，宫娃绮幔张。
涧花轻粉色，山月少灯光。
积翠纱窗暗( 一作透)，飞泉绣户凉。
还将歌舞出，归路莫愁长。

142．早朝

柳暗百花明，春深五凤城。
城乌( 一作鸦) 睥睨晓，宫井辘辘声。
方朔金门侍( 一作召)，班姬玉辇迎。
仍闻遣方士，东海访蓬瀛。

143．同崔员外秋宵寓直

建礼高秋夜，承明候晓过。
九门寒漏彻，万井曙钟多。
月迥藏珠斗，云消( 一作开) 出绛河。
更见衰朽质，南陌共鸣珂。

144．辋川闲居赠裴秀才迪

寒山转苍翠，秋水日潺【氵爰】。
倚杖柴门外，临风听暮蝉。
渡头余落日，墟里上孤烟。
复值接舆醉，狂歌五柳前。

145．寄荆州张丞相

所思竟何在？怅望深荆门。
举世无相识，终身思旧恩。
方将与农圃，艺植老丘园。
目尽南飞( 一作无) 雁，何由寄一言。

146．冬晚对雪忆胡居( 一作处) 士家

寒更传晓箭( 一作催唱晓)，清镜览( 一作减) 衰颜。
隔牖风惊竹，开门( 一作帘) 雪满山。
洒空深巷静，积素广庭闲。
借问哀安舍， 口（1）然尚闭关。

注：此字读如“肖”。形如“修”字，惟右半为略有不同，“反文”旁下为“羽
”字。

147．和尹谏议史馆山池

云( 一作灵) 馆接天居，霓裳侍玉除。
春池百子( 一作草) 外，芳树万年余。
洞有仙人口（1），山藏太史书。
君恩深汉帝，且莫上空( 一作云) 虚。

注（1）：此字为上下结构，上部为"竹"字头，下为"录"字。

148．奉和杨驸马六郎秋夜即事

高楼月似霜，秋夜郁金堂。
对坐弹卢女，同看舞凤凰。
少儿多送酒，小玉更焚香。
结束平阳骑，明朝入建章。

149．酬虞部苏员外过蓝田别业不见留之作

贫居依谷口，乔木带荒村。
石路往回驾，山家谁候门？
渔舟胶冻浦，猎火烧( 一作绕) 寒原。
唯有白云外，疏钟闻夜猿。

150．酬比部杨员外暮宿琴台朝跻书阁率尔见赠之作

旧简拂尘看，鸣琴候( 一作俟) 月弹。
桃源( 一作花) 迷汉姓，松树( 一作径) 有秦官。
空谷归人少，青山背日寒。
羡君栖隐处，遥望白云端。

--------------------------------------------------------------------------------


151．酬严少尹徐舍人见过不遇

公门暇日少，穷巷故人稀。
偶值乘篮舆，非关避白衣。
不知炊黍谷，谁解扫荆扉？
君但倾茶碗，无妨骑马归。

152．酬张少府

晚年惟好静，万事不关心。
自顾无长策，空知返旧林。
松风吹解带，山月照弹琴。
君( 一作若) 问穷通理，渔歌入浦深。

153．酬贺四赠葛巾之作

野巾传惠好，兹贶重兼金。
嘉此幽栖物，能齐隐吏心。
早朝方暂挂，晚沐复来簪。
坐觉嚣尘远，思君共入林。

154．送丘为落第归江东

怜君不得意，况复柳条春。
为客黄金尽，还家白发新。
五湖三亩宅( 一作地)，万里一归人。
知尔( 一作祢) 不能荐，羞称( 一作为) 献纳臣。

155．送李判官赴东江

闻道皇华使，方随皂盖臣。
封章通左语，冠冕化文身。
树色分扬子，潮声满富春。
遥知辨璧吏，恩到泣珠人。


156．送封太守

忽解羊头削，聊驰熊首【车番】。
扬【舟令】发夏口，按节向吴门。
帆映丹阳郭，枫攒( 一作藏) 赤岸村。
百村多候吏，露冕一何尊。

157．送严秀才还蜀

宁亲为( 一作真) 令子，似舅即贤甥。
别路经花县，还乡入锦城。
山临青塞断，江向白云平。
献赋何时至？明君忆长卿。

158．送张判官赴河西

单车曾出塞，报国敢邀勋。
见逐张征虏，今思霍冠军。
沙平连白雪，蓬卷入黄云。
慷慨倚长剑，高歌一送君。

159．送岐州源长史归

握手一相送，心悲安可论！
秋风正萧索，客散孟尝门。
故驿通槐里，长亭下槿原。
征西旧旌节，从此向河源。

160．送张道士归山

先生何处去？王屋访茅( 一作毛) 君。
别妇留丹诀，驱鸡入白云。
人间若剩( 一作苦难 一作数剩) 住，天上复离群。
当作辽城鹤，仙歌使尔闻。

161．同崔兴宗送瑗公
（同崔兴宗送衡岳瑗公南归）

言从石菌阁，新下穆陵关。
独向池阳去，白云留故山。
绽衣秋日里，洗钵古松间。
一施传心法，惟将戒定还。

162．送钱少府还蓝田

草色日向好，桃源人去稀。
手持平子赋，目送老莱衣。
每候山樱发，时同海燕归。
今年寒食酒，应是( 一作得) 返草扉。

163．送邱为往唐州

宛洛有风尘，君行多苦辛。
四愁连汉水，百口寄随人。
槐色荫清昼，杨花惹暮春。
朝端肯相送？天子绣衣臣。

164．送元中丞转运江淮

薄赋( 一作税) 归天府，轻徭赖使臣。
欢沾赐帛老，恩及卷绡人。
去问珠( 一作殊) 官俗，来经石劫( 一作几却) 春。

165．送崔九兴宗游蜀

送君从此去，转觉故人稀。
徒御犹回首，田园方掩扉。
出门当旅食，中路授寒衣。
江汉风流地，游人何岁( 一作处) 归？

166．送崔兴宗

已恨亲皆远，谁怜友复稀？
君王未西顾，游宦尽东归。
塞迥( 一作阔) 山河净，天长云树微。
方向菊花节，相待洛阳扉。

167．送平淡然判官

不识阳关路，新从定远侯。
黄云断春色，画角起( 一作越) 边愁。
瀚海经年到(别)，交河出塞流。
须令外国使，知饮月支头。

168．送刘司直赴安西

绝域阳关道，胡沙( 一作烟) 与塞尘。
三春时有雁，万里少行人。
苜蓿随天马，蒲桃逐汉臣。
当令外国惧，不敢觅和亲。

169．送赵都督赴代州得青字

天官动将星，汉上( 一作地) 柳条青。
万里鸣刁斗，三军出井陉。
忘身辞凤阙，报国取龙庭。
岂学书生辈，窗间( 一作中) 老( 一作著) 一经。

170．送方城韦明府

遥思葭口（1）际，寥落楚人行。
高鸟长淮水，平芜故郢城。
使车听雉乳，县鼓应鸡鸣。
若见州从事，无嫌手板迎。

注（1）：此字上下结构，上为"艹"，下为"炎"字。

171．送李员外贤郎

少年何处去，负米上铜梁。
借问阿戎父，知为童子郎。
鱼笺请诗赋，潼布作衣裳。
薏苡扶衰病，归来幸可将。

172．送梓州李使君

万壑树参天，千山响( 一作乡音听) 杜鹃。
山中一夜( 一作半 )雨，树杪百重泉。
汉女输潼( 一作棕) 布，巴人讼芋田。
文翁翻教授，不敢倚先贤。

173．送张五湮归宣城

五湖千万里，况复五湖西。
渔浦南陵郭，人家春谷溪。
欲归江淼淼，未到草凄凄。
忆想兰陵镇，可宜猿更( 一作夜) 啼。

174．送友人南归

万里春应尽，三江雁亦稀。
连天汉水广，孤客郢城归。
郧国稻苗秀，楚人菰米( 一作菜) 肥。
悬知倚门望，遥识老莱衣。

175．送贺遂员外外甥

南国有归舟，荆门溯上流。
苍茫葭口（1）外，云水与( 一作同) 昭丘。
樯带城乌去，江连暮雨愁。
猿声不可听，莫待楚山秋。

注（1）：此字上下结构，上为"艹"，下为"炎"字。

176．送杨长史赴果州

褒斜不容□（1），之子去何之？
鸟道一千里，猿声( 一作啼) 十二时。
官桥祭酒客，山木女郎祠。
别後同明月，君应听子规。

注（1）：此字左右结构。左为"巾"部，右为"宪"字之繁体写法。


177．送邢桂州

铙吹喧京口，风波下洞庭。
赭圻将赤岸，击汰复扬【舟令】。
日落江湖白，潮来天地青。
明珠归合浦，应逐使臣星。

178．送宇文三赴河西充行军司马

横吹( 一作笛) 杂繁笳，边风卷塞沙。
还闻田司马，更逐李轻车。
蒲类( 一作垒) 成秦地，莎车( 一作居) 属汉家。
当令犬戎国，朝聘学昆邪。

179．送孙二

郊外( 一作郭) 谁相( 一作将) 送？夫君道术亲。
书生邹鲁客，才子洛阳人。
祖席依寒草，行车起( 一作薄) 暮尘。
山川何( 一作向) 寂寞，长望泪沾巾。

180．送崔三往密州觐省

南陌去悠悠，东郊不少留。
同怀扇枕恋，独念( 一作解) 倚门愁。
路绕天山雪，家临海树秋。
鲁连功未报，且莫蹈沧洲。

181．送孟六归襄阳

杜门不复( 一作欲) 出，久与世情疏。
以此为良( 一作长) 策，劝君归旧庐。
醉歌田舍酒，笑读古人书。
好是一生事，无劳献子虚。

182．被出济州
（初出济州别城中故人）

微官易得罪，谪去济州阴。
执政方持法，明君照( 一作无) 此心。
闾阎河润上，井邑海云深。
纵有归来日，各( 一作多) 愁年鬓侵。

183．与卢象集朱家

主人能爱客，终日有逢迎。
贳得新丰酒，复闻秦女筝。
柳条疏客舍，槐叶下秋城。
语笑且为乐，吾将达此生。

184．登裴秀才迪小台作

端居不出户，满目望( 一作空) 云山。
落日鸟边下，秋原人外闲。
遥知远林际，不见此檐间。
好客多乘月，应门莫上关。

185．游李山人所居因题屋壁

世上( 一作世人 一作人事) 皆如梦，狂来止( 一作或) 自歌。
问年松树老，有地竹林( 一作阴) 多。
药倩韩康卖，门容尚子过。
翻嫌枕席上，无那( 一作奈) 白云河。

186．过崔附马山池

画楼吹笛妓，金碗( 一作埒) 酒家胡。
锦石称贞女，青松学大夫。
脱貂贳桂醑( 一作酌)，射雁与山厨。
闻道高阳会，愚公谷正愚。

187．过福禅师兰若

岩壑转( 一作带) 微迳，云林隐法堂。
羽人飞奏乐，天女跪焚香。
竹外峰偏曙，藤阴水更凉。
欲知禅坐久，行路长春芳。

188．过香积寺

不知香积寺，数里入云峰。
古木无人径，深山何处钟。
泉声咽危石，日色冷青松。
薄暮空潭曲，安禅制毒龙。

189．过感化寺昙兴上人山院

暮持筇竹杖，相待虎溪头。
催客闻山响，归房逐水流。
野花丛发好，谷鸟一声幽。
夜坐空林( 一作村) 寂，松风直似秋。

190．夏日过青龙寺谒操禅师

龙钟一老翁，徐步谒禅宫。
欲问义心义，遥知空病空。
山河天眼里，世界法身中。
莫怪销炎热，能生大地风。

191．登辨( 一作新) 觉寺

竹径从( 一作连) 初地，莲峰出化城。
窗中三楚尽( 一作静)，林上( 一作外) 九江平。
软( 一作嫩) 草承趺坐，长松响梵声。
空居法云外，观世得无生。

192．喜祖三至留宿

门前洛阳客，下马拂征衣。
不枉故人驾，平生多掩扉。
行人返深巷，积雪带余晖。
早岁同袍者，高车何处归？

193．黎拾遗昕裴秀才迪见过秋夜对雨之作

促织鸣已急，轻衣行向( 一作尚) 重。
寒灯坐高馆，秋雨闻疏钟。
白法调狂象，玄言问老龙。
何人顾蓬径，空愧求羊踪。

194．慕容承携素馔见过

纱帽乌皮几，闲居懒赋诗。
门看五柳识，年算六身知。
灵寿君王赐，雕胡弟子炊。
空劳酒食馔，持底解人颐。

195．晚春严少尹与诸公见过

松菊荒三径，图书共五车。
烹葵邀上客，看竹到贫家。
鹊乳先春草，莺啼过落花。
自怜黄发暮，一倍惜年华。

196．郑果州相过

丽( 一作斜) 日照残春，初晴草木新。
床前( 一作头) 磨镜客，树下( 一作林里) 灌园人。
五马惊穷巷，双童逐老身。
中厨办粗饭，当恕( 一作常恐) 阮家贫。

197．山居秋暝

空山新雨後，天气晚来秋。
明月松间照，清泉石上流。
竹喧归浣女，莲动下渔舟。
随意春芳歇，王孙自可留。

198．终南别业

中岁颇好道，晚家南山陲。
兴来每独往，胜事空( 一作只) 自知。
行到水穷处，坐看云起时。
偶然值林叟，谈笑无还期。

199．归嵩山作

清( 一作晴) 川带长薄，车马去闲闲。
流水如有意，暮禽( 一作云) 相与还。
荒城临古渡，落日满秋山。
迢递嵩高下，归来且闭关。

200．归辋川作

谷口疏钟动，渔樵稍欲稀。
悠然远山暮，独向白云归。
菱蔓弱难定，杨花轻易飞。
东皋春草色，惆怅掩柴扉。

--------------------------------------------------------------------------------


201．韦给事山居

幽寻得此地，讵有一人曾。
大壑随阶转，群山入户登。
庖厨出深竹，印绶隔垂藤。
即事辞轩冕，谁云病未能。

202．山居即事

寂寞掩柴扉，苍茫对落晖。
鹤巢松树遍，人访筚门稀。
嫩竹含新粉，红莲落故衣。
渡头灯火起，处处采菱归。

203．终南山

太乙近天都，连山( 一作天)到海隅。
白云回望合，青霭入看无。
分野中峰变，阴晴众壑殊。
欲投人处宿，隔水( 一作浦) 问樵夫。

204．辋川闲居

一从归白社，不复到青门。
时倚檐前树，远看原上村。
青菰临水映，白鸟向山翻。
寂寞於陵子，桔槔方灌园。

205．春园即事

宿雨乘轻屐，春寒著弊袍。
开畦分白水，间柳发红桃。
草际成棋局，林端举桔槔。
还持鹿皮几，日暮隐蓬蒿。

206．淇上即事田园

屏居淇水上，东野旷无山。
日隐桑柘外，河明闾井间。
牧童望村去，猎犬随人还。
静者亦何事，荆扉乘昼关。

207．凉州郊外游望

野老才三户，边村少四邻。
婆娑依里社，箫鼓赛田神。
洒酒浇刍狗，焚香拜木人。
女巫纷屡舞，罗袜自生尘。

208．观猎

风劲( 一作动) 角弓鸣，将军猎渭城。
草枯鹰眼急，雪尽马啼轻。
忽过新丰市，还归细柳营。
回看射雕( 一作落雁 一作失雁) 处，千里暮云平。

209．春日上方即事

好读高僧传，时看辟谷方。
鸠形将刻杖，龟壳用支床。
柳色春山映，犁花( 一作花明) 夕鸟藏。
北窗桃李下，闲坐( 一作步) 但焚香。

210．汉江临泛

楚塞三湘接，荆门九派通。
江流天地外，山色有无中。
郡邑浮前浦，波澜动远空。
襄阳好风日( 一作风日好)，留醉与山翁( 一作公)。

211．泛前陂

秋空自明( 一作明月) 迥，况复远人间( 一作寰)。
畅以沙际鹤，兼之云外山。
澄波( 一作陂) 淡将夕，清月皓方闲。
此夜任孤棹，夷犹殊未还。

212．登河北城楼作

井邑傅( 一作传) 岩上，客亭云雾间。
高城眺落日，极浦映苍山。
岸火孤舟宿，渔家夕鸟还。
寂寥天地暮，心与广川闲。

213．千塔主人

逆旅逢佳节，征帆未可前。
窗临汴河水，门渡楚人船。
鸡犬散墟落，桑榆荫远田。
所居人不见，枕席生云烟。

214．使至塞上

单车欲问边，属国过居延。
征蓬出汉塞，归雁入胡天。
大漠孤烟直，长河落日圆。
萧关逢候吏( 作骑)，都护在燕然。

215．晚春闺思

新妆可怜色，落日卷罗帏。
炉( 一作淑) 气清珍簟，墙阴上玉墀。
春虫飞网户，暮雀隐花枝。
向晚多愁思，闲窗桃李时。

216．戏题示萧氏外甥

怜尔解临池，渠爷未学时。
老夫何足似，弊宅倘因之。
芦笋穿( 一作藏) 荷叶，菱花□（1）雁儿。
郗公不易胜，莫著外家欺。

注：此字音同“倦”，写法自上而下为：“四、口、月。”

217．秋夜独坐

独坐悲双鬓，空堂欲二更。
雨中山果落，灯下草虫鸣。
白发终难变，黄金不可成。
欲知除老病，唯有学无生。

218．待储光羲不至

重门朝已启，起坐听车声。
要欲闻清佩，方将出户迎。
晚钟鸣上苑，疏雨过春城。
了自不相顾，临堂空复情。

219．听宫莺

春树绕宫墙，宫莺啭曙光。
忽惊啼暂断，移处弄还长。
隐叶栖承露，攀( 一作排) 花出未央。
游人未应返，为此始思( 一作思故) 乡。

220．杂诗

双燕初命子，五桃新作花。
王昌是东舍，宋玉次西家。
小小能织绮，时时出浣纱。
亲劳使君问，南陌驻香车。

221．留别钱起

卑栖却得性，每与白云归。
徇禄任怀橘，看山免采薇。
暮禽先去马，新月待开扉。
霄汉时回首，知音青琐闱。

222．留别丘为

归鞍白云外，缭绕出前山。
今日又明日，自知心不闲。
亲劳簪组送，欲趁莺花还。
一步一回首，迟迟向近关。

223～225.愚公谷三首
一
愚谷与谁去？唯将黎子同。
非须一处住，不那两心空。
宁问春将夏，谁论西复东。
不知吾与子，若个是愚公？
二
吾( 一作愚) 家愚谷里，此谷本来平。
虽则行无迹，还能响应声。
不随云色暗，只待日光明。
缘底名愚谷，都由愚所成。
三
借问愚公谷，与君聊一寻。
不寻翻到谷，此谷不离心。
行处曾无险，看时岂有深。
寄言尘世客，何处欲归( 一作窥) 临( 一作林)？

226．酬慕容上

行行西陌返，驻□（1）问车公。
挟毂双官骑，应门五尺僮。
老年如塞北，强起离墙东。
为报壶邱子，来人道姓蒙。

注（1）：此字为左右结构。左为"巾"旁，右为"宪"的繁体字。


227．过秦皇墓

古墓成苍岭，幽宫象紫台。
星辰七曜隔，河汉九泉开。
有海人宁渡，无春雁不回。
更闻松韵切，疑是大夫哀。

228～232.恭懿太子挽歌五首
一
何悟藏环早，才知拜璧年。
【羽中】天王子去，对日圣君怜。
树转宫犹出，笳悲马不前。
虽蒙绝驰道，京兆别开阡。
二
兰殿新恩切，椒宫夕临幽。
白云随凤管，明月在龙楼。
人向青山哭，天临渭水愁。
鸡鸣常问膳，今恨玉京留。
三
骑吹凌霜发，旌旗夹路陈。
凯( 一作礼) 容金节护，册命玉符新。
傅母悲香褓，君家拥画轮。
射熊今梦帝，秤象问何人？
四
苍舒留帝宠，子晋有仙才。
五岁过人智，三天使鹤催。
心悲阳( 一作四) 禄馆，日断望思台。
若道长安近，何为更不来？
五
西望昆池阔，东瞻下杜平。
山朝豫章馆，树转凤凰城。
五校连旗色，千门迭鼓声。
金环如有验，还向画堂生。

233～236.故太子太师徐公挽歌四首
一
功德冠群英，弥纶有大名。
轩皇用风后，傅说是星精。
就第优遗老，来朝诏不名。
留侯常辟谷，何苦不长生？
二
谋猷为相国，翊戴奉宸( 一作乘) 舆。
剑履升前殿，貂蝉托后车。
齐侯疏土宇，汉室赖图书。
僻处留田宅，仍才十顷余。
三
旧里趋庭日，新年置酒辰。
闻诗鸾渚客，献赋凤楼人。
北首( 一作阙) 辞明主，东堂哭大臣。
犹思御朱辂，不惜污车茵。
四
久践中台座，终登上将坛。
谁言断车骑，空忆盛衣冠。
风日咸阳惨，笳箫渭水寒。
无人当便阙，应罢太师官。

237～239.故西河郡杜太守挽歌三首
一
天上去西征，云中护北平。
生擒白马将，连破黑雕城。
忽见刍灵苦( 一作善)，徒闻竹使荣。
空留左氏传，谁继卜商名？
二
返葬金符守，同归石□（1）妻。

卷衣悲画翟，持□（2）待鸣鸡。
容卫都人惨，山川驷马嘶。
犹闻陇上客，相对哭征西。
三
涂刍去国门，秘器出东园。
太守留金印，夫人罢锦轩。
旌旗转衰木，箫鼓上寒原。
坟树应西靡，长思魏阙恩。

注（1）：此字上下结构。上为"穴"部，下如"卯"字。
注（2）：此字音同"煞"，上下结构，上为"羽"字，下为"妾"字。

240～241．故南阳夫人樊氏挽歌二首
一
锦衣余翟黻，绣毂罢鱼轩。
淑女诗长在，夫人法尚存。
凝笳随晓旆，行哭向秋原。
归去将何见，谁能返戟门？
二
石口（1）恩荣重，金吾车骑盛。
将朝每赠言，入室还相教。
迭鼓秋城动，悬旌寒日映。
不言长不归，环佩犹将听。

242～243.达奚侍郎夫人寇氏挽歌二首
一
束带将朝日，鸣环映牖辰。
能令谏明( 一作皇) 主，相劝识贤人。
遗挂空留壁，回文日覆尘。
金蚕将画柳，何处更知春？
二
女史悲彤管，夫人罢锦轩。
卜茔占二室，行哭度千门。
秋日光能淡，寒川波( 一作浪) 自翻。
一朝成万古，松柏暗平原。

244．送孙秀才

帝城风日好，况复建平家。
玉枕双文簟，金盘五色瓜。
山中无鲁酒，松下饭胡麻。
莫厌田家苦，归期远复赊。

卷三

245．奉和圣制庆玄元皇帝玉像之作应制

明君梦帝先，宝命上齐天。
秦后徒闻乐，周王耻卜年。
玉京移大像，金口（1）会群仙。
承露调天供，临空敞御筵。
斗回迎寿酒，山近起炉烟。
愿奉无为化，斋心学自然。

注（1）：此字上下结构。上为"竹"字头，下为"录"字。

246．奉和圣制与太子诸王三月三日龙池春禊应制

故事修春禊，新宫展豫游。
明君移凤辇，太子出龙楼。
赋掩陈王作，杯如洛水流。
金人来捧剑，画【益鸟】去( 一作出) 回舟。
苑树浮宫阙，天池照冕旒。
宸章在云表( 一作汉)，垂象满皇州。

247．奉和圣制上巳于望春亭观禊饮应制

长乐青门外，宜春小苑东。
楼开万井( 一作户) 上，辇过百花中。
画【益鸟】移仙妓( 一作仗)，金貂列上公。
清歌邀落日，妙( 一作妍) 舞向春风。
渭水明秦甸，黄山入汉宫。
君王来祓禊，灞【氵产】亦朝宗。

248．奉和圣制暮春送朝集使归郡应制

万国仰宗周，衣冠拜冕旒。
玉乘迎大客，金节送诸侯。
祖席倾三省，褰帏向九州。
杨花飞上路，槐色荫通沟。
来预钓天乐，归分汉主忧。
宸章类河( 一作在云) 汉，垂象满中( 一作皇) 州。

249．三月三日曲江( 一有楼字) 侍宴应制

万乘亲斋祭，千官喜豫游。
奉迎从上苑，祓禊向中流。
草树连容卫，山河对冕旒。
画旗摇浦溆，春服满汀洲。
仙乐龙媒下，神皋凤跸留。
从今亿万岁，天宝纪春秋。

250．奉和圣制重阳节宰臣及群官上寿应制

四海方无事，三秋大有年。
百工逢此日，万寿愿齐天。
芍药和金鼎，茱萸插玳筵。
玉堂开右个，天乐动宫悬。
御柳疏秋影，城鸦拂曙烟。
无穷菊花节，长奉柏梁篇。

--------------------------------------------------------------------------------


251．三月三日勤政楼侍宴应制

彩仗连宵合，琼楼拂晓通。
年光三月里，宫殿百花中。
不数秦王日，谁将洛水同。
酒筵嫌落絮，舞袖怯春风。
天保无为德，人欢不战功。
仍临九衢宴，更达四门聪。

252．奉和圣制十五夜然灯继以【酉甫】宴应制

上路笙歌满，春城漏刻长。
游人多昼日，明月让灯光。
鱼钥通翔凤，龙舆出建章。
九衢陈广乐，百福透( 一作迓) 名香。
仙妓来金殿，都人绕玉堂。
定( 一作止) 应偷妙( 一作艳) 舞，从此学新妆。
奉引迎三事，司仪列( 一作立) 万方。
愿将天地寿，同以献君王。

253．奉和圣制幸玉真公山庄因题石壁十韵之作应制

碧落风烟外，瑶台道路赊。
如何连帝苑，别自有仙家。
此( 一作匝) 地回鸾驾，缘溪转翠华。
洞中开日月，窗里发云霞。
庭养冲天鹤，溪流( 一作留) 上汉查。
种田生白玉，泥灶化丹砂。
谷静泉逾响，山深日易斜。
御羹和石髓，香饭进胡麻。
大道今无外，长生讵有涯。
还瞻九霄上，来往五云车。

254．春日直门下省早朝
注：时为左补阙

骑省直明光，鸡鸣谒建章。
遥闻侍中佩，暗识令君( 一作公) 香。
玉漏随( 一作催) 铜史，天书拜( 一作间) 夕郎。
旌旗映阊阖，歌吹满昭阳。
官舍梅初紫，宫门柳欲黄。
愿将迟日意，同与圣恩长。

255．和朴射晋公扈从温汤
注：时为右补阙

天子幸新丰，旌旗渭水东。
寒( 一作远) 山天仗外( 一作里)，温谷幔城中。
奠玉群仙座，焚( 一作薰) 香太乙宫。
出游逢牧马，罢猎见( 一作有) 非熊。
上宰无为化，明时太古同。
灵芝三秀紫，陈粟万箱红。
王礼( 一作玉醴) 奠儒教，天兵小战功。
谋猷归哲匠，词赋属文宗。
司谏方无阙，陈诗且未工。
长吟吉甫颂，朝夕仰清风。

256．和宋中丞夏日游福贤观天长寺之作
注：即陈左相所施

已相殷王国，空余尚父溪。
钓矶开月殿，筑道出云梯。
积水浮香象，深山鸣白鸡。
虚空陈( 一作无) 妓乐，衣服制虹霓。
墨( 一作黑) 点三千界，丹飞六一泥。
桃源勿遽返，再访恐君迷。

257．和陈监四郎秋雨中思从弟据

袅袅秋风动，凄凄烟雨繁。
声连【支鸟】鹃观，色暗凤凰原。
细柳疏高阁，轻槐落洞门。
九衢行欲断，万井寂无喧。
忽有愁霖唱，更陈多露言。
平原思令弟，康乐谢贤昆。
逸兴方三接，衰颜强七奔。
相如今老病，归守茂陵园。

258．上张令公

珥笔趋丹陛，垂【王当】上玉除。
步檐青琐闼，方□（1）画轮车。
市阅千金字，朝闻( 一作开) 五色书。
至君光帝典，荐士满公车。
伏奏回金驾，横经重石渠。
从兹罢角抵，且( 一作希) 复幸储胥。
天统知尧后，王章笑鲁初。
匈奴遥俯伏，汉相俨簪裾。
贾生非不遇，汲黯自堪疏。
学易思求我，言诗或起予。
当从大夫後，何惜隶人余。

注（1）：此字为左右结构。左为"巾"旁，右为"宪"的繁体字。

259．赠焦道士

海上游三岛，淮南预八公。
坐知千里外，跳向一壶中。
缩地朝珠阙，行天使玉童。
饮人聊割酒，送客乍分风。
天老能行气，吾师不养空。
谢君徒雀跃，无可问鸿蒙。

260．赠东岳焦炼师

先生千岁( 一作载) 余，五岳遍曾居。
遥识齐侯鼎，新过王母庐。
不能师孔墨，何事问长沮。
玉管时来凤，铜盘即钓鱼。
竦身空里语，明目夜中书。
自有还丹( 一作丹砂) 术，时论太素初。
频蒙露版诏，时降软轮车。
山静泉逾响，松高枝转疏。
支颐问樵客，世上复何如。

261．送秘书晁监还日本国 并序
（序略）

积水不可极，安知沧海东。
九州何处远( 一作所)，万里若乘空。
向国唯看日，归帆( 一作途) 但信风。
鳌身映天黑，鱼( 一作蜃) 眼射波红。
乡树扶桑外，主人孤岛中。
别离方异域，音信若为通。

262．送祢( 一作徐) 郎中

东郊春草色，驱马去悠悠。
况复乡山外，猿啼湘水流。
岛夷传露版，江馆候鸣驺。
卉服为诸吏，珠官拜本州。
孤莺吟远墅，野杏发山邮。
早晚方归奏，南中才( 一作绝) 忌秋。

263．送李太守赴上洛

商山包楚邓，积翠蔼沉沉。
驿路飞泉洒，关门落照深。
野花开古戍，行客响空林。
板屋春多雨，山城昼欲阴。
丹泉通虢略，白羽抵荆岑。
若见西山爽，应知黄绮心。

264．送熊九赴任安阳

魏国应刘后，寂寥文雅空。
彰河如旧日，之子继清风。
阡陌铜台下，闾阎金虎中。
送车盈灞上，轻骑出关东。
相去千余里，西园明月同。

265．山中示弟

山林吾丧我，冠带尔成人。
莫学嵇康懒，且安原宪贫。
山阴多北户，泉水在东邻。
缘合妄相有，性空无所亲。
安知广成子，不是老夫身。

266．青龙寺昙壁上人兄院集
（序文略）
高处敞招提，虚空讵有倪。
坐看南陌骑，下听秦城鸡。
渺渺孤烟起，芊芊远树齐。
青山万井外，落日五陵西。
眼界今无染，心空安可迷。

267．济州过赵叟家宴

虽与人境接，闭门成隐居。
道言庄叟事，儒行鲁人余。
深巷斜晖静，闲门高柳疏。
荷锄修药圃，散帙曝农书。
上客摇芳翰，中厨馈野蔬。
夫君第高饮，景晏出林闾。

268．春过贺遂员外药园

前年槿篱故，今作药栏成。
香草为君子，名花是长卿。
水穿盘石透，藤系古松生。
画( 一作书 一作去) 畏开厨走，来蒙到屣迎。
蔗浆菰米饭，□（1）酱彩葵羹。
颇识灌园意，於陵不自轻。

注（1）：此字为上下结构。上为"艹"，下为两部分组成：左为"立"字，右为"句"
字。

269．过卢四员外宅看饭僧共题
（过卢四员外宅看饭僧共题七韵）

三贤异七贤( 一作圣)，青眼慕青莲。
乞饭从香积，裁衣学水田。
上人飞锡杖，檀越施金钱。
趺作檐前日，焚香竹下烟。
寒空法云地，秋色净居天。
身逐因缘法，心过次第禅。
不须愁日暮，自有一灯然。

270．河南严尹弟见宿弊庐访别人赋十韵

上客能论道，吾生学养蒙。
贫交世情外，才子古人中。
冠上方簪( 一作安) 豸，车边已画熊。
拂衣迎五马，垂手凭双童。
花醴和松屑，茶香透竹丛。
薄霜澄夜月，残雪带春风。
古壁苍苔黑，寒山远烧红。
眼看东候别，心事北川( 一作山) 同。
为( 一作若) 学轻先辈，何能访老翁。
欲知今日後，不乐为车公。

271．投道一师兰若宿

一公栖太白，高顶出风( 一作云) 烟。
梵流诸壑( 一作涧) 遍，花雨一峰偏。
迹为无心隐，名因立教传。
鸟来还语法，客去更安禅。
昼涉松路( 一作露) 尽，暮投兰若边。
洞房隐深竹，清夜闻遥泉。
向是云霞里，今成枕席前。
岂唯暂留宿，服事将穷年。

272．游感化寺

翡翠香烟合，琉利宝地( 一作殿) 平。
龙宫连栋字，虎穴傍檐楹。
谷静惟松响，山深无鸟声。
琼峰当户拆，金涧透林明( 一作鸣)。
郢路云端迥，秦川雨外晴。
雁王衔果献，鹿女踏花行。
抖擞辞贫里，归依宿化城。
绕篱生野蕨，空馆发山樱。
香饭青菰米，嘉蔬绿笋茎( 一作紫芋羹)。
誓陪清梵末，端坐学无生。

273．游悟真寺

闻道黄金地，仍开白玉田。
掷山移巨石，咒岭出飞泉。
猛虎同三径，愁猿学四禅。
买香燃绿桂，乞火踏( 一作塌) 红( 一作青) 莲。
草色摇霞上，松声泛月边。
山河穷百二，世界接( 一作满) 三千。
梵宇聊凭视( 一作平览)，王城遂渺然。
灞陵才出树，渭水欲连天。
远县分诸( 一作朱) 郭，孤村起白烟。
望云思圣主，披雾隐( 一作忆) 群贤。
薄宦惭尸素，终身拟尚玄。
谁知草庵客，曾和柏梁篇。

274．与苏庐二员外期游方丈寺而苏不至因有是作

共仰头陀行，能忘世谛情。
回看双凤阙，相去一牛鸣。
法向空林说，心随宝地平。
手巾花净口（1），香帔稻畦成。
闻道邀同舍，相期宿化城。
安知不来往，翻得似无生。

注（1）此字读如"迭"，左右结构，左为"迭"的繁体字之一，即上边三个田字，
下面一个没有"点"的"宜"字。右部为"毛"字。

275．晓行巴峡

际晓投巴峡，余春忆帝京。
晴江一女浣，朝日众鸡( 一作禽) 鸣。
水国舟中市，山桥树杪行。
登高万井出，眺迥二流明。
人作殊方语，莺为旧国声。
赖多( 一作谙) 山水趣，稍解别离情。

276．赋得清如玉壶冰
注：京兆府试，时年十九。

藏冰玉壶里，冰水类方诸。
未共销丹日，还同照绮疏。
抱明中不隐，含净外疑虚。
气似庭霜积，光言砌月余。
晓凌飞鹊镜，宵映聚萤书。
若向夫君比，清心尚不如。

277．赋得秋日悬清光

寥廓凉天净，晶明白日秋。
圆光含万象，碎影入闲流。
迥与青冥合，遥向江甸浮。
昼阴殊众木，斜影下危楼。
宋玉登高怨，张衡望远愁。
余辉如可托，云路岂悠悠。

278．东溪玩月 一作王昌龄诗

月从断山口，遥吐柴门端。
万木分空霁，流阴中夜攒。
光连虚象白，气与风露寒。
谷静秋泉响，岩深青霭残。
清灯入幽梦，破影抱空峦。
恍惚琴窗里，松溪晓思难。

279.田家

旧谷行将尽，良苗( 一作田) 未可希。
老年方爱粥，卒岁且无衣。
雀孔青苔井，鸡鸣白板扉。
柴车驾羸【牛字】，草□（1）牧豪( 一作膏) 【豕希】。
夕( 一作多) 雨红榴折，新秋绿芋肥。
饷田桑下憩，旁舍草中归。
住处名愚谷，何烦问是非。

注（1）：此字左半为"尸"，右半为"彳"与"乔"。

280．沈十四拾遗新竹生读经处同诸公之作

闲居日清静，修竹自( 一作复) 檀栾。
嫩节留余箨，新丛出旧栏。
细枝风响乱，疏影月光寒。
乐府裁龙笛，渔家伐钓竿。
何如道门里，青翠拂仙坛。

281．杂诗

朝因折杨柳，相见洛阳隅( 一作城)。
楚国无如妾，秦家自有夫。
对人传玉腕( 一作碗)，映竹解罗襦。
人见东方骑，皆言夫婿殊。
持谢金吾子，烦君提玉壶。

282．哭褚司马

妄识皆心累，浮生定死媒。
谁言老龙吉，未免伯牛灾。
故有求仙药，仍余遁俗杯。
山川秋树苦，窗户夜泉哀。
尚忆青骡去，宁知白马来。
汉臣修史记，莫蔽褚生才。

283．过沈居士山居哭之

杨朱来此哭，桑扈返于真。
独自成千古，依然旧四邻。
闲檐喧鸟雀，故榻满埃尘。
曙月孤莺啭，空山五柳春。
野花愁对客，泉水咽迎人。
善卷明时隐，黔娄在日贫。
逝川嗟尔命，丘井叹吾身。
前後徒言隔，相悲讵几晨。

284．哭祖六自虚
注：时年十八

否极当闻泰，嗟君独不然。
悯凶才稚齿，羸疾至中年。
余力文章秀，生知礼乐全。
翰留天帐览，词入帝宫传。
国讶终军少，人知贾谊贤。
公卿尽虚左，朋识共推先。
不恨依穷辙，终期济巨川。
才雄望羔雁，寿促背貂蝉。
福善闻前录，歼良昧上玄。
何辜铩鸾翮，何事与龙泉？
鹏起长沙赋，麟终曲阜编。
城中君道广，海内我情偏。
乍失疑犹见，沈思悟绝缘。
生前不忍别，死後向谁宣？
为此情难尽，弥令忆更缠。
本家清渭曲，归葬旧茔边。
永去长安道，徒闻( 一作开) 京兆阡。
旌车出郊甸，乡国隐云天。
定作无期别，宁同旧日旋。
候门家属苦，行路国人怜。
送客哀难( 一作终) 进，征途泥( 一作哭) 复前。
赠言为挽曲，奠席是离筵。
念昔同携手，风期不暂捐。
南山俱隐逸，东洛类神仙。
未省音容间，那堪生死迁。
花时金谷饮，月夜竹林眠。
满地传都赋，倾朝看药船。
群公咸属目，微物敢齐肩。
谬合同人旨，而将玉树连。
不期先挂剑，长恐後施鞭。
为善吾无矣，知音子绝焉。
琴声纵不没，终亦继( 一作断) 悲弦。

卷四

285．奉和圣( 一作御) 制从蓬莱向兴庆阁道中留春雨中春望之作应制

渭水自萦秦塞(甸)曲，黄山旧绕汉宫斜。
銮舆迥出千( 一作仙) 门柳，阁道回( 一作遥 )看上苑花。
云里帝城双凤阙，雨中春树万人家。
为乘阳气行时令，不是宸游玩( 一作重) 物华。

286．大同殿桂产玉芝龙池上有庆云百官共睹圣恩便赐宴乐敢书即事

欲笑周文歌宴镐，遥轻汉武乐横汾。
岂知( 一作如) 玉殿生三秀，讵有铜池出五云。
陌上尧樽倾北斗，楼前舜乐动南薰。
共欢天意同人意，万岁千秋奉圣君。

287．敕赐百官樱桃
注：时为文部郎中

芙蓉阙下会千官，紫禁朱樱出上[ 兰] ( 阑)。
才( 一作总) 是寝园春荐後，非关御苑鸟衔残。
归鞍竞带青丝笼，中使频倾赤玉盘。
饱食不须愁( 一作忧) 内热，大官还有蔗浆寒。

288．敕借岐王九成宫避暑应教

帝子远辞丹凤阙，天书遥借翠微宫。
隔窗云雾生衣上，卷幔山泉入镜中。
林下水声喧语笑，岩间树色隐房栊。
仙家未必能胜此，何事吹笙( 一作箫) 向碧空。

289．和贾舍人早朝大明宫之作

绛帻鸡人送( 一作报) 晓筹，尚衣方进翠云裘。
九天( 一作重) 阊阖开宫殿，万国衣冠拜冕旒。
日色才临仙掌动，香烟欲傍衮龙浮。
朝罢须裁五色诏，佩声归向( 一作到) 凤池头。

290．和太常韦主簿五郎温汤寓目

汉主离宫接露台，秦川一半夕阳开。
青山尽是朱旗绕，碧涧翻从玉殿来。
新丰树里行人度，小苑城边猎骑回。
闻道甘泉能献赋，悬知独有子云才。

291．苑舍人能书梵字兼达梵音皆曲尽其妙戏为之赠

名儒待诏满公车，才子为郎典石渠。
莲花法藏心悬悟，贝叶经文手自书。
楚辞共许胜扬马，梵字何人辨鲁鱼？
故旧相望在三事，愿君莫厌承明庐。

292．重酬苑郎中 并序
时为库部员外，顷辄奉赠，忽枉见酬。叙末云：且久不迂，固面嘲及。诗落句云
：应同罗汉无名欲，故作冯唐老岁年。亦解嘲之类也。

何幸含香奉至尊，多惭未报主人恩。
草木尽( 一作岂) 能酬雨露，荣枯安敢问乾坤。
仙郎有意怜同舍，丞相无私断扫门。
扬子解嘲徒自遣，冯唐已老复何论！

293．酬郭给事

洞门高阁霭余辉，桃李阴阴柳絮飞。
禁里疏钟官舍晚，省中啼鸟吏人稀。
晨摇玉佩趋金殿，夕奉天书拜琐闱。
强欲从君无那老，将因卧病解朝衣。

294．出塞作
注：时为御史，监察塞上作

居延城外猎天骄，白草连山野火烧。
暮云空碛时驱马，秋日平原好射雕。
护羌校尉朝乘障，破虏将军夜渡辽。
玉靶角弓珠勒马，汉家将赐霍嫖姚。

295．既蒙宥罪旋复拜官伏感圣恩窃书鄙意兼奉简新除使君等诸公

忽蒙汉诏还冠冕，始觉殷王解网罗。
日比皇明犹自暗，天齐圣寿未云多。
花迎喜气皆知( 一作犹能) 笑，鸟识欢心亦解歌。
闻道百城新佩印，还来双阙共鸣珂。

296．送方尊师归嵩山

仙官欲往( 一作住) 九龙潭，旄( 一作毛) 节朱幡倚石龛。
山压天中半天上，洞穿江底出江南。
瀑布杉松常带雨，夕阳苍( 一作彩) 翠忽成岚。
借问迎来双白鹤，已曾衡岳送苏耽？

297．送杨少府贬郴州

明到衡山与洞庭，若为秋月听猿声。
愁看北渚三湘远( 一作近)，恶说南风五两轻。
青草瘴时过夏口，白头浪里出湓城。
长沙不久留才子，贾谊何须吊屈平。

298．过乘如禅师萧居士嵩丘兰若

无著天亲弟与兄，嵩丘兰若一峰晴。
食随鸣磬巢乌下，行踏空林落叶声。
迸水定侵香案湿，雨花应共石床平。
深洞长松何所有，俨然天竺古先生。

299．春日与裴迪过新昌里访吕逸人不遇

桃源一向( 一作四面)绝风尘，柳市南头访隐沦。
到门不敢题凡鸟，看竹何须问主人。
城上( 一作外) 青山如屋里，东家流水入西邻。
闭户著书多岁月，种松皆老作龙鳞。

300．酌酒与裴迪

酌酒与君君自宽，人情翻覆似波澜。
白首相知犹按剑，朱门先达笑弹冠。
草色全经( 一作轻) 细雨湿，花枝欲动春风寒。
世事浮云何足问，不如高卧且加餐。

--------------------------------------------------------------------------------


301．辋川别业

不到东山向一年，归来才及种春田。
雨中草色绿堪染，水上桃花红欲( 一作亦) 然。
优娄比丘经纶学，伛偻丈人乡里贤。
披衣倒屣且相见，相欢语笑衡门前。

302．早秋山中( 一作居) 作

无才不敢累明时，思向东溪守故篱。
不厌尚平婚嫁早，却嫌陶令去官迟。
草堂蛩响临秋急，山里蝉声薄暮悲。
寂寞柴门人不到，空林独与白云期。

303．积雨辋川庄作

积雨空林烟火迟。
蒸藜炊黍饷东口（1）。
漠漠水田飞白鹭。
阴阴夏木啭黄鹂。
山中习静观朝槿。
松下清斋折露葵。
野老与人争席罢。
海鸥何事更相疑。

注（1）：此字形如"甾"，然其上有"艹"旁也。

304．听百舌鸟

上兰门外草萋萋，未央宫中花里栖。
亦有相随过御苑，不知若个向金堤。
入春解作千般语，拂曙能先百鸟啼。
万户千门应觉晓，建章何必听鸣鸡。

305．息夫人

莫以今时宠，能忘旧日恩。
看花满眼泪，不共楚王言。

306～308．班婕妤三首
一
玉窗萤影度，金殿人声绝。
秋夜守罗帏，孤灯耿明灭。
二
宫殿生秋草，君王恩幸疏。
那堪闻凤吹，门外度金舆。
三
怪来妆阁闭，朝下不相迎。
总向春园里，花间笑语声。

309～328．辋川集（二十首） 并序
余别业在辋川山谷，其游止有孟城坳、华子冈、文杏馆、斤竹岭、鹿柴、木兰
柴、茱萸泮、宫槐陌、临湖亭、南【土宅】、欹湖、柳浪、栾家濑、金屑泉、白
石滩、北【土宅】、竹里馆、辛夷坞、漆园、椒园等，与裴迪闲暇，各赋绝句云
尔。

309．孟城坳

新家孟城口，古木余衰柳。
来者复为谁？空悲昔人有。

310．华子冈

飞鸟去不穷，连山复秋色。
上下华子冈，惆怅情何极！

311．文杏馆

文杏裁为梁，香茅结为宇。
不知栋里云，去作人间雨。

312．斤竹岭

檀栾映空曲，青翠漾涟漪。
暗入商人路，樵人不可知。

313．鹿柴

空山不见人，但闻人语响。
返景入深林，复照青苔上。

314．木兰柴

秋山敛余照，飞鸟逐前侣。
彩翠时分明，夕岚无处所。

315．茱萸泮

结实红且绿，复如花更开。
山中倘留客，置此芙蓉( 一作茱萸) 杯。

316．宫槐陌

仄径荫宫槐，幽阴多绿苔。
应门但迎扫，畏有山僧来。

317．临湖亭

轻舸迎上( 一作仙) 客，悠悠湖上来。
当轩对樽酒，四面芙蓉开。

318．南【土宅】

轻舟南【土宅】去，北【土宅】淼难即。
隔浦望人家，遥遥不相识。

319．欹湖

吹箫凌极浦，日暮送夫君。
湖上一回首，山青卷白云。

320．柳浪

分行皆绮树，倒影入清漪。
不学御沟上，春风伤别离。

321．栾家濑

飒飒秋雨中，浅浅石溜泻。
跳波自相溅，白鹭惊复下。

322．金屑泉

日饮金屑泉，少当千余岁。
翠凤翔文螭，羽节朝玉帝。

323．白石滩

清浅白石滩，绿蒲向堪把。
家住水东西，浣纱明月下。

324．北【土宅】

北【土宅】湖水北，杂树映朱栏。
逶迤南川水，明灭青林端。

325．竹里馆

独坐幽篁里，弹琴复长啸。
深林人不知，明月来相照。

326．辛夷坞

木末芙蓉花，山中发红萼。
涧户寂无人，纷纷开且落。

327．漆园

古人非傲吏，自阙经世务。
偶寄一微官，婆娑数株树。

328．椒园

桂尊迎帝子，杜若赠佳人。
椒浆尊瑶席，欲下云中君。


329～333．皇甫岳云溪杂题五首

329．鸟鸣涧

人间桂花落，夜静春山空。
月出惊山鸟，时鸣春涧中。


330．莲花坞

日日采莲去，洲长多暮归。
弄篙莫溅水，畏湿红莲衣。

331．鸬鹚堰

乍向红莲没，复出清蒲扬。
独立何【衤离】【衤徙】，衔鱼古查上。

332．上平田

朝耕上平田，暮耕上平田。
借问问津者，宁知沮溺贤？

333．萍池

春池深且广，会待轻舟回。
靡靡绿萍合，垂杨扫复开。

334．答裴迪

淼淼寒流广，苍苍秋雨晦。
君问终南山，心知白云外。

335．山中寄诸弟妹

山中多法侣，禅诵自为群。
城郭遥相望，惟应见白云。

336．闻裴秀才迪吟诗因戏赠

猿吟一何苦，愁朝复悲夕。
莫作巫峡声，肠断秋江客。

337．赠韦穆十八

与君青眼客，共有白云心。
不向东山去，日( 一作自) 令春草深。

338．送别

山中相送罢，日暮掩柴扉。
春草明年绿，王孙归不归。

339．临高台送黎拾遗

相送临高台，川原杳何极。
日暮飞鸟还，行人去不息。

340．别辋川别业

依迟动车马，惆怅出松萝
忍别青山去？其如绿水何！

341．崔九弟欲往南山马上口号与别

城隅一分手，几日还相见？
山中有桂花，莫待花如霰。

342．题友人云母障子
注：时年十五

君家云母障，时( 一作持) 向野庭开。
自有山泉入，非因( 一作关) 采画来。

343．红牡丹

绿艳闲且静，红衣浅复深。
花心愁欲断，春色岂知心。

344．左掖梨花

闲洒阶边草，轻随箔外风。
黄莺弄不足，衔入未央宫。

345．口号又示裴迪
（菩提寺禁口号又示裴迪）

安提舍尘网，拂衣辞世喧。
悠然策藜杖，归向桃花源。

346．杂诗三首
一
家住孟津河，门对孟津口。
常有江南船，寄书家中否？
二
君自故乡来，应知故乡事。
来日绮窗前，寒梅著花未？
三
已见寒梅发，复闻啼鸟声。
愁心视春草，畏向阶前生。

349．崔兴宗写真

画君年少时，如今君已老。
今时新识人，知君旧时好。

350．山茱萸

朱实山下开，清香寒更发。
幸有丛桂花，窗前向秋月。

--------------------------------------------------------------------------------


351．长相思

红豆生南国，秋来发几枝。
愿君多采撷，此物最相思。

352．书事

轻阴阁小雨，深院昼慵开。
坐看窗苔色，欲上人衣来。

353．哭孟浩然

故人不可见，汉水日东流。
借问襄阳老，江山空蔡州。

( 岘山东南一里有蔡州，蔡瑁居之，故云)。

354～355．阙题二首
一、山中
荆溪白石出，天寒红叶稀。
山路元无雨，空翠湿人衣。
二
相看不忍发，惨淡暮潮平。
语罢更携手，月明洲渚生。

356～362．田园乐七首
一
出入千门万户，经过北里南邻。
蹀躞鸣珂有底，崆峒散发何人？
二
再见封侯万户，立谈赐璧一双。
讵胜耦耕南亩，何如高卧东窗。
三
采菱渡头风急，策杖林西日斜。
杏树坛边鱼父，桃花源里人家。
四
萋萋春草秋绿，落落长松夏寒。
牛羊自归村巷，童稚不识衣冠。
五
山下孤烟远村，天边独树高原。
一瓢颜回陋巷，五柳先生对门。
六
桃红复含宿雨，柳绿更带春烟。
花落家僮未扫，莺啼山客犹眠。
七
酌酒会临泉水，抱琴好倚长松。
南园露葵朝折，东谷( 一作西舍) 黄粱夜舂。

363～366．少年行四首
一
新丰美酒斗十千，咸阳游侠多少年。
相逢意气为君饮，系马高楼垂柳边。
二
出身仕汉羽林郎，初随骠骑战渔阳。
孰知不向边庭苦，纵死犹闻侠骨香。
三
一身能擘两雕弧，虏骑千重只似无。
偏坐金鞍调白羽，纷纷射杀五单子。
四
汉家君臣欢宴终，高议云台论战功。
天子临轩赐侯印，将军佩出明光宫。

367．赠裴□（1）将军

腰间宝剑七星文，臂上雕弓百战勋。
见说云中擒黠虏，始知天上有将军。

注（1）：此字音"民"，上下结构，上为"日"字，下为"文"字。

368．九月九日忆山东兄弟
注：时年十七

独在异乡为异客，每逢佳节倍思亲。
遥知兄弟登高处，遍插茱萸少一人。

369．送王尊师归蜀中拜扫

大罗天上神仙客，濯锦江头花柳春。
不为碧鸡称使者，惟令白鹤报乡人。

370．渭城曲
（送元二使安西）

渭城朝雨【氵邑】轻尘，客舍青青柳色新。
劝君更进一杯酒，西出阳关无故人。

371．送别
（齐州送祖三）

送君南浦泪如丝，君向东州使我悲。
为报故人憔悴尽，如今不似洛阳时。

372．送韦评事

欲逐将军取右贤，沙场走马向居延。
遥知汉使萧关外，愁见孤城落日边。

373．灵云池送从弟

金杯缓酌清歌转，画舸轻移艳舞回。
自叹【脊鸟】【令鸟】临水别，不同鸿雁向池来。

374．送沈子福归江东

杨柳渡头行客稀，罟师荡桨向临圻。
惟有相思似春色，江南江北送君归。

375．与庐员外象过崔处士兴宗林亭

绿树重阴盖四邻，青苔日厚自无尘。
科头箕踞长松下，白眼看他世上人。

376．寒食汜上作

广武城边逢暮春，汶阳恢客泪沾巾。
落花寂寂啼山鸟，杨柳青青渡水人。

377．戏题辋川别业

柳条拂地不须折，松树披云从更长。
藤花欲暗藏猱子，柏叶初齐养麝香。

378．戏题盘石

可怜盘石临泉水，复有垂杨拂酒杯。
若道春风不解意，何因吹送落花来？

379．寄河上段十六

与君相见即相亲，闻道君家在孟津。
为见行舟试借问，客中时有洛阳人？

380．菩提寺禁裴迪来相看说逆贼等凝碧池上作音乐供奉人等举声便一时泪下私
成口号诵示裴迪

万户伤心生野烟，百官何日更朝天？
秋槐叶落空宫里，凝碧池头秦管弦。

381．凉州赛神
注：时为节度判官，在凉州作

凉州城外少行人，百尺峰头望虏尘。
健儿击鼓吹羌笛，共赛城东越骑神。

382．剧嘲史寰

清风细雨湿梅花，骤马先过碧玉家。
正值楚王宫里至，门前初下七香车。

383．叹白发

宿昔朱颜成暮齿，须臾白发变垂髫。
一生几许伤心事，不向空门何处销！

384．伊州歌
（失题）

清风明月苦相思，荡子从戎十载余。
征人去日殷勤嘱，归雁来时数寄书。

385．哭殷遥
（送殷四葬）

送君返葬石楼山，松柏苍苍宾驭还。
埋骨白云长已矣，空余流水向人间。

386．疑梦

莫惊宠辱空忧喜，莫计恩仇浪苦辛。
黄帝孔丘何处问？安知不是梦中身。

387．句

人家在仙掌，云气欲生衣。




　　　　　　　　　　　　　　卷五百三十九

卷539_1 「锦瑟」李商隐
　　锦瑟无端五十弦，一弦一柱思华年。庄生晓梦迷蝴蝶，
　　望帝春心托杜鹃。沧海月明珠有泪，蓝田日暖玉生烟。
　　此情可待成追忆，只是当时已惘然。

卷539_2 「重过圣女祠」李商隐
　　白石岩扉碧藓滋，上清沦谪得归迟。一春梦雨常飘瓦，
　　尽日灵风不满旗。萼绿华来无定所，杜兰香去未移时。
　　玉郎会此通仙籍，忆向天阶问紫芝。

卷539_3 「寄罗劭兴」李商隐
　　棠棣黄花发，忘忧碧叶齐。人闲微病酒，燕重远兼泥。
　　混沌何由凿，青冥未有梯。高阳旧徒侣，时复一相携。

卷539_4 「令狐舍人说昨夜西掖玩月因戏赠」李商隐
　　昨夜玉轮明，传闻近太清。凉波冲碧瓦，晓晕落金茎。
　　露索秦宫井，风弦汉殿筝。几时绵竹颂，拟荐子虚名。

卷539_5 「崔处士」李商隐
　　真人塞其内，夫子入于机。未肯投竿起，惟欢负米归。
　　雪中东郭履，堂上老莱衣。读遍先贤传，如君事者稀。

卷539_6 「自喜」李商隐
　　自喜蜗牛舍，兼容燕子巢。绿筠遗粉箨，红药绽香苞。
　　虎过遥知阱，鱼来且佐庖。慢行成酩酊，邻壁有松醪。

卷539_7 「题僧壁」李商隐
　　舍生求道有前踪，乞脑剜身结愿重。大去便应欺粟颗，
　　小来兼可隐针锋。蚌胎未满思新桂，琥珀初成忆旧松。
　　若信贝多真实语，三生同听一楼钟。

卷539_8 「霜月」李商隐
　　初闻征雁已无蝉，百尺楼高水接天。
　　青女素娥俱耐冷，月中霜里斗婵娟。

卷539_9 「异俗二首（时从事岭南）」李商隐
　　鬼疟朝朝避，春寒夜夜添。未惊雷破柱，不报水齐檐。
　　虎箭侵肤毒，鱼钩刺骨铦。鸟言成谍诉，多是恨彤幨。
　　户尽悬秦网，家多事越巫。未曾容獭祭，只是纵猪都。
　　点对连鳌饵，搜求缚虎符。贾生兼事鬼，不信有洪炉。

卷539_10 「归墅」李商隐
　　行李逾南极，旬时到旧乡。楚芝应遍紫，邓橘未全黄。
　　渠浊村舂急，旗高社酒香。故山归梦喜，先入读书堂。

卷539_11 「商於」李商隐
　　商於朝雨霁，归路有秋光。背坞猿收果，投岩麝退香。
　　建瓴真得势，横戟岂能当。割地张仪诈，谋身绮季长。
　　清渠州外月，黄叶庙前霜。今日看云意，依依入帝乡。

卷539_12 「和孙朴韦蟾孔雀咏」李商隐
　　此去三梁远，今来万里携。西施因网得，秦客被花迷。
　　可在青鹦鹉，非关碧野鸡。约眉怜翠羽，刮目想金篦。
　　瘴气笼飞远，蛮花向坐低。轻于赵皇后，贵极楚悬黎。
　　都护矜罗幕，佳人炫绣袿.屏风临烛釦，捍拨倚香脐。
　　旧思牵云叶，新愁待雪泥。爱堪通梦寐，画得不端倪。
　　地锦排苍雁，帘钉镂白犀。曙霞星斗外，凉月露盘西。
　　妒好休夸舞，经寒且少啼。红楼三十级，稳稳上丹梯。

卷539_13 「人欲」李商隐
　　人欲天从竟不疑，莫言圆盖便无私。
　　秦中已久乌头白，却是君王未备知。

卷539_14 「华山题王母祠」李商隐
　　莲华峰下锁雕梁，此去瑶池地共长。
　　好为麻姑到东海，劝栽黄竹莫栽桑。

卷539_15 「华清宫（天宝六载，改骊山温泉宫曰华清宫）」李商隐
　　华清恩幸古无伦，犹恐蛾眉不胜人。
　　未免被他褒女笑，只教天子暂蒙尘。

卷539_16 「楚泽」李商隐
　　夕阳归路后，霜野物声干。集鸟翻渔艇，残虹拂马鞍。
　　刘桢元抱病，虞寄数辞官。白袷经年卷，西来及早寒。

卷539_17 「蝉」李商隐
　　本以高难饱，徒劳恨费声。五更疏欲断，一树碧无情。
　　薄宦梗犹泛，故园芜已平。烦君最相警，我亦举家清。

卷539_18 「江亭散席循柳路吟（归官舍）」李商隐
　　春咏敢轻裁，衔辞入半杯。已遭江映柳，更被雪藏梅。
　　寡和真徒尔，殷忧动即来。从诗得何报，惟感二毛催。

卷539_19 「潭州」李商隐
　　潭州官舍暮楼空，今古无端入望中。湘泪浅深滋竹色，
　　楚歌重叠怨兰丛。陶公战舰空滩雨，贾傅承尘破庙风。
　　目断故园人不至，松醪一醉与谁同。

卷539_20 「赠刘司户（蕡）」李商隐
　　江风吹浪动云根，重碇危樯白日昏。已断燕鸿初起势，
　　更惊骚客后归魂。汉廷急诏谁先入，楚路高歌自欲翻。
　　万里相逢欢复泣，凤巢西隔九重门。

卷539_21 「哭刘司户二首」李商隐
　　离居星岁易，失望死生分。酒瓮凝馀桂，书签冷旧芸。
　　江风吹雁急，山木带蝉曛。一叫千回首，天高不为闻。
　　有美扶皇运，无谁荐直言。已为秦逐客，复作楚冤魂。
　　湓浦应分派，荆江有会源。并将添恨泪，一洒问乾坤。

卷539_22 「悼伤后赴东蜀辟至散关遇雪」李商隐
　　剑外从军远，无家与寄衣。散关三尺雪，回梦旧鸳机。

卷539_23 「乐游原」李商隐
　　向晚意不适，驱车登古原。夕阳无限好，只是近黄昏。

卷539_24 「北齐二首」李商隐
　　一笑相倾国便亡，何劳荆棘始堪伤。
　　小怜玉体横陈夜，已报周师入晋阳。
　　巧笑知堪敌万几，倾城最在著戎衣。
　　晋阳已陷休回顾，更请君王猎一围。

卷539_25 「街西池馆」李商隐
　　白阁他年别，朱门此夜过。疏帘留月魄，珍簟接烟波。
　　太守三刀梦，将军一箭歌。国租容客旅，香熟玉山禾。

卷539_26 「南朝」李商隐
　　玄武湖中玉漏催，鸡鸣埭口绣襦回。谁言琼树朝朝见，
　　不及金莲步步来。敌国军营漂木柹，前朝神庙锁烟煤。
　　满宫学士皆颜色，江令当年只费才。

卷539_27 「复京」李商隐
　　虏骑胡兵一战摧，万灵回首贺轩台。
　　天教李令心如日，可要昭陵石马来。

卷539_28 「浑河中」李商隐
　　九庙无尘八马回，奉天城垒长春苔。
　　咸阳原上英雄骨，半向君家养马来。

卷539_29 「鄠杜马上念汉书（一云五陵怀古）」李商隐
　　世上苍龙种，人间武帝孙。小来惟射猎，兴罢得乾坤。
　　渭水天开苑，咸阳地献原。英灵殊未已，丁傅渐华轩。

卷539_30 「柳」李商隐
　　动春何限叶，撼晓几多枝。解有相思否，应无不舞时。
　　絮飞藏皓蝶，带弱露黄鹂。倾国宜通体，谁来独赏眉。

卷539_31 「巴江柳」李商隐
　　巴江可惜柳，柳色绿侵江。好向金銮殿，移阴入绮窗。

卷539_32 「咸阳」李商隐
　　咸阳宫阙郁嵯峨，六国楼台艳绮罗。
　　自是当时天帝醉，不关秦地有山河。

卷539_33 「同崔八诣药山访融禅师」李商隐
　　共受征南不次恩，报恩惟是有忘言。
　　岩花涧草西林路，未见高僧只见猿。

卷539_34 「闻著明凶问哭寄飞卿」李商隐
　　昔叹谗销骨，今伤泪满膺。空馀双玉剑，无复一壶冰。
　　江势翻银砾，天文露玉绳。何因携庾信，同去哭徐陵。

卷539_35 「听鼓」李商隐
　　城头叠鼓声，城下暮江清。欲问渔阳掺，时无祢正平。

卷539_36 「送崔珏往西川」李商隐
　　年少因何有旅愁，欲为东下更西游。一条雪浪吼巫峡，
　　千里火云烧益州。卜肆至今多寂寞，酒垆从古擅风流。
　　浣花笺纸桃花色，好好题诗咏玉钩。

卷539_37 「代赠」李商隐
　　杨柳路尽处，芙蓉湖上头。虽同锦步障，独映钿箜篌。
　　鸳鸯可羡头俱白，飞去飞来烟雨秋。

卷539_38 「桂林」李商隐
　　城窄山将压，江宽地共浮。东南通绝域，西北有高楼。
　　神护青枫岸，龙移白石湫。殊乡竟何祷，箫鼓不曾休。

卷539_39 「夜雨寄北」李商隐
　　君问归期未有期，巴山夜雨涨秋池。
　　何当共剪西窗烛，却话巴山夜雨时。

卷539_40 「陈后宫」李商隐
　　茂苑城如画，阊门瓦欲流。还依水光殿，更起月华楼。
　　侵夜鸾开镜，迎冬雉献裘。从臣皆半醉，天子正无愁。

卷539_41 「属疾」李商隐
　　许靖犹羁宦，安仁复悼亡。兹辰聊属疾，何日免殊方。
　　秋蝶无端丽，寒花只暂香。多情真命薄，容易即回肠。

卷539_42 「石榴」李商隐
　　榴枝婀娜榴实繁，榴膜轻明榴子鲜。
　　可羡瑶池碧桃树，碧桃红颊一千年。

卷539_43 「明日」李商隐
　　天上参旗过，人间烛焰销。谁言整双履，便是隔三桥。
　　知处黄金锁，曾来碧绮寮。凭栏明日意，池阔雨萧萧。

卷539_44 「饮席戏赠同舍」李商隐
　　洞中屐响省分携，不是花迷客自迷。珠树重行怜翡翠，
　　玉楼双舞羡鹍鸡。兰回旧蕊缘屏绿，椒缀新香和壁泥。
　　唱尽阳关无限叠，半杯松叶冻颇黎。

卷539_45 「西溪」李商隐
　　近郭西溪好，谁堪共酒壶。苦吟防柳恽，多泪怯杨朱。
　　野鹤随君子，寒松揖大夫。天涯常病意，岑寂胜欢娱。

卷539_46 「忆梅」李商隐
　　定定住天涯，依依向物华。寒梅最堪恨，常作去年花。

卷539_47 「赠柳」李商隐
　　章台从掩映，郢路更参差。见说风流极，来当婀娜时。
　　桥回行欲断，堤远意相随。忍放花如雪，青楼扑酒旗。

卷539_48 「谑柳」李商隐
　　已带黄金缕，仍飞白玉花。长时须拂马，密处少藏鸦。
　　眉细从他敛，腰轻莫自斜。玳梁谁道好，偏拟映卢家。

卷539_49 「北禽」李商隐
　　为恋巴江好，无辞瘴雾蒸。纵能朝杜宇，可得值苍鹰。
　　石小虚填海，芦铦未破矰.知来有乾鹊，何不向雕陵。

卷539_50 「初起」李商隐
　　想像咸池日欲光，五更钟后更回肠。
　　三年苦雾巴江水，不为离人照屋梁。

卷539_51 「楚宫」李商隐
　　复壁交青琐，重帘挂紫绳。如何一柱观，不碍九枝灯。
　　扇薄常规月，钗斜只镂冰。歌成犹未唱，秦火入夷陵。

卷539_52 「柳」李商隐
　　柳映江潭底有情，望中频遣客心惊。
　　巴雷隐隐千山外，更作章台走马声。

卷539_53 「石城」李商隐
　　石城夸窈窕，花县更风流。簟冰将飘枕，帘烘不隐钩。
　　玉童收夜钥，金狄守更筹。共笑鸳鸯绮，鸳鸯两白头。

卷539_54 「韩碑」李商隐
　　元和天子神武姿，彼何人哉轩与羲。誓将上雪列圣耻，
　　坐法宫中朝四夷。淮西有贼五十载，封狼生貙貙生罴。
　　不据山河据平地，长戈利矛日可麾。帝得圣相相曰度，
　　贼斫不死神扶持。腰悬相印作都统，阴风惨淡天王旗。
　　愬武古通作牙爪，仪曹外郎载笔随。行军司马智且勇，
　　十四万众犹虎貔。入蔡缚贼献太庙，功无与让恩不訾。
　　帝曰汝度功第一，汝从事愈宜为辞。愈拜稽首蹈且舞，
　　金石刻画臣能为。古者世称大手笔，此事不系于职司。
　　当仁自古有不让，言讫屡颔天子颐。公退斋戒坐小阁，
　　濡染大笔何淋漓。点窜尧典舜典字，涂改清庙生民诗。
　　文成破体书在纸，清晨再拜铺丹墀。表曰臣愈昧死上，
　　咏神圣功书之碑。碑高三丈字如斗，负以灵鳌蟠以螭。
　　句奇语重喻者少，谗之天子言其私。长绳百尺拽碑倒，
　　粗砂大石相磨治。公之斯文若元气，先时已入人肝脾。
　　汤盘孔鼎有述作，今无其器存其辞。呜呼圣皇及圣相，
　　相与烜赫流淳熙。公之斯文不示后，曷与三五相攀追。
　　愿书万本诵万过，口角流沫右手胝。传之七十有二代，
　　以为封禅玉检明堂基。

卷539_55 「令狐八拾遗见招送裴十四归华州」李商隐
　　二十中郎未足希，骊驹先自有光辉。兰亭宴罢方回去，
　　雪夜诗成道韫归。汉苑风烟吹客梦，云台洞穴接郊扉。
　　嗟予久抱临邛渴，便欲因君问钓矶。

卷539_56 「离思」李商隐
　　气尽前溪舞，心酸子夜歌。峡云寻不得，沟水欲如何。
　　朔雁传书绝，湘篁染泪多。无由见颜色，还自托微波。

卷539_57 「宿骆氏亭寄怀崔雍崔衮」李商隐
　　竹坞无尘水槛清，相思迢递隔重城。
　　秋阴不散霜飞晚，留得枯荷听雨声。

卷539_58 「风雨」李商隐
　　凄凉宝剑篇，羁泊欲穷年。黄叶仍风雨，青楼自管弦。
　　新知遭薄俗，旧好隔良缘。心断新丰酒，销愁斗几千。

卷539_59 「梦泽」李商隐
　　梦泽悲风动白茅，楚王葬尽满城娇。
　　未知歌舞能多少，虚减宫厨为细腰。

卷539_60 「赠歌妓二首」李商隐
　　水精如意玉连环，下蔡城危莫破颜。
　　红绽樱桃含白雪，断肠声里唱阳关。
　　白日相思可奈何，严城清夜断经过。
　　只知解道春来瘦，不道春来独自多。

卷539_61 「谢书」李商隐
　　微意何曾有一毫，空携笔砚奉龙韬。
　　自蒙半夜传衣后，不羡王祥得佩刀。

卷539_62 「寄令狐学士」李商隐
　　秘殿崔嵬拂彩霓，曹司今在殿东西。赓歌太液翻黄鹄，
　　从猎陈仓获碧鸡。晓饮岂知金掌迥，夜吟应讶玉绳低。
　　钧天虽许人间听，阊阖门多梦自迷。

卷539_63 「酬令狐郎中见寄」李商隐
　　望郎临古郡，佳句洒丹青。应自丘迟宅，仍过柳恽汀。
　　封来江渺渺，信去雨冥冥。句曲闻仙诀，临川得佛经。
　　朝吟支客枕，夜读漱僧瓶。不见衔芦雁，空流腐草萤。
　　土宜悲坎井，天怒识雷霆。象卉分疆近，蛟涎浸岸腥。
　　补羸贪紫桂，负气托青萍。万里悬离抱，危于讼閤铃。

卷539_64 「七月二十八日夜与王郑二秀才听雨后梦作」李商隐
　　初梦龙宫宝焰然，瑞霞明丽满晴天。旋成醉倚蓬莱树，
　　有个仙人拍我肩。少顷远闻吹细管，闻声不见隔飞烟。
　　逡巡又过潇湘雨，雨打湘灵五十弦。瞥见冯夷殊怅望，
　　鲛绡休卖海为田。亦逢毛女无憀极，龙伯擎将华岳莲。
　　恍惚无倪明又暗，低迷不已断还连。觉来正是平阶雨，
　　独背寒灯枕手眠。

卷539_65 「寄令狐郎中」李商隐
　　嵩云秦树久离居，双鲤迢迢一纸书。
　　休问梁园旧宾客，茂陵秋雨病相如。

卷539_66 「漫成三首」李商隐
　　不妨何范尽诗家，未解当年重物华。
　　远把龙山千里雪，将来拟并洛阳花。
　　沈约怜何逊，延年毁谢庄。清新俱有得，名誉底相伤。
　　雾夕咏芙蕖，何郎得意初。此时谁最赏，沈范两尚书。

卷539_67 「无题（一云阳城）」李商隐
　　白道萦回入暮霞，斑骓嘶断七香车。
　　春风自共何人笑，枉破阳城十万家。

卷539_68 「槿花二首」李商隐
　　燕体伤风力，鸡香积露文。殷鲜一相杂，啼笑两难分。
　　月里宁无姊，云中亦有君。三清与仙岛，何事亦离群。
　　珠馆薰燃久，玉房梳扫馀。烧兰才作烛，襞锦不成书。
　　本以亭亭远，翻嫌眽眽疏。回头问残照，残照更空虚。

卷539_69 「哭刘蕡」李商隐
　　上帝深宫闭九阍，巫咸不下问衔冤。广陵别后春涛隔，
　　湓浦书来秋雨翻。只有安仁能作诔，何曾宋玉解招魂。
　　平生风义兼师友，不敢同君哭寝门。

卷539_70 「杜司勋（牧）」李商隐
　　高楼风雨感斯文，短翼差池不及群。
　　刻意伤春复伤别，人间惟有杜司勋。

卷539_71 「荆门西下」李商隐
　　一夕南风一叶危，荆云回望夏云时。人生岂得轻离别，
　　天意何曾忌嶮巇.骨肉书题安绝徼，蕙兰蹊径失佳期。
　　洞庭湖阔蛟龙恶，却羡杨朱泣路岐。

卷539_72 「碧瓦」李商隐
　　碧瓦衔珠树，红轮结绮寮。无双汉殿鬓，第一楚宫腰。
　　雾唾香难尽，珠啼冷易销。歌从雍门学，酒是蜀城烧。
　　柳暗将翻巷，荷欹正抱桥。钿辕开道入，金管隔邻调。
　　梦到飞魂急，书成即席遥。河流冲柱转，海沫近槎飘。
　　吴市蠀蛦甲，巴賨翡翠翘。他时未知意，重叠赠娇饶。

卷539_73 「蝶」李商隐
　　叶叶复翻翻，斜桥对侧门。芦花惟有白，柳絮可能温。
　　西子寻遗殿，昭君觅故村。年年芳物尽，来别败兰荪。

卷539_74 「蝇蝶鸡麝鸾凤等成篇」李商隐
　　韩蝶翻罗幕，曹蝇拂绮窗。斗鸡回玉勒，融麝暖金釭.
　　玳瑁明书阁，琉璃冰酒缸。画楼多有主，鸾凤各双双。

卷539_75 「韩翃舍人即事」李商隐
　　萱草含丹粉，荷花抱绿房。鸟应悲蜀帝，蝉是怨齐王。
　　通内藏珠府，应官解玉坊。桥南荀令过，十里送衣香。

卷539_76 「公子」李商隐
　　一盏新罗酒，凌晨恐易消。归应冲鼓半，去不待笙调。
　　歌好惟愁和，香浓岂惜飘。春场铺艾帐，下马雉媒娇。

卷539_77 「子初全溪作」李商隐
　　全溪不可到，况复尽馀醅。汉苑生春水，昆池换劫灰。
　　战蒲知雁唼，皱月觉鱼来。清兴恭闻命，言诗未敢回。

卷539_78 「杨本胜说于长安见小男阿衮」李商隐
　　闻君来日下，见我最娇儿。渐大啼应数，长贫学恐迟。
　　寄人龙种瘦，失母凤雏痴。语罢休边角，青灯两鬓丝。

卷539_79 「西溪」李商隐
　　怅望西溪水，潺湲奈尔何。不惊春物少，只觉夕阳多。
　　色染妖韶柳，光含窈窕萝。人间从到海，天上莫为河。
　　凤女弹瑶瑟，龙孙撼玉珂。京华他夜梦，好好寄云波。

卷539_80 「柳下暗记」李商隐
　　无奈巴南柳，千条傍吹台。更将黄映白，拟作杏花媒。

卷539_81 「妓席」李商隐
　　乐府闻桃叶，人前道得无。劝君书小字，慎莫唤官奴。

卷539_82 「少年」李商隐
　　外戚平羌第一功，生年二十有重封。直登宣室螭头上，
　　横过甘泉豹尾中。别馆觉来云雨梦，后门归去蕙兰丛。
　　灞陵夜猎随田窦，不识寒郊自转蓬。

卷539_83 「无题」李商隐
　　近知名阿侯，住处小江流。腰细不胜舞，眉长惟是愁。
　　黄金堪作屋，何不作重楼。

卷539_84 「玄微先生」李商隐
　　仙翁无定数，时入一壶藏。夜夜桂露湿，村村桃水香。
　　醉中抛浩劫，宿处起神光。药裹丹山凤，棋函白石郎。
　　弄河移砥柱，吞日倚扶桑。龙竹裁轻策，鲛绡熨下裳。
　　树栽嗤汉帝，桥板笑秦王。径欲随关令，龙沙万里强。

卷539_85 「药转」李商隐
　　郁金堂北画楼东，换骨神方上药通。露气暗连青桂苑，
　　风声偏猎紫兰丛。长筹未必输孙皓，香枣何劳问石崇。
　　忆事怀人兼得句，翠衾归卧绣帘中。

卷539_86 「岳阳楼」李商隐
　　欲为平生一散愁，洞庭湖上岳阳楼。
　　可怜万里堪乘兴，枉是蛟龙解覆舟。

卷539_87 「寄成都高苗二从事」李商隐
　　家近红蕖曲水滨，全家罗袜起秋尘。
　　莫将越客千丝网，网得西施别赠人。

卷539_88 「岳阳楼」李商隐
　　汉水方城带百蛮，四邻谁道乱周班。
　　如何一梦高唐雨，自此无心入武关。

卷539_89 「越燕二首」李商隐
　　上国社方见，此乡秋不归。为矜皇后舞，犹著羽人衣。
　　拂水斜纹乱，衔花片影微。卢家文杏好，试近莫愁飞。
　　将泥红蓼岸，得草绿杨村。命侣添新意，安巢复旧痕。
　　去应逢阿母，来莫害王孙。记取丹山凤，今为百鸟尊。

卷539_90 「杜工部蜀中离席」李商隐
　　人生何处不离群，世路干戈惜暂分。雪岭未归天外使，
　　松州犹驻殿前军。座中醉客延醒客，江上晴云杂雨云。
　　美酒成都堪送老，当垆仍是卓文君。

卷539_91 「隋宫」李商隐
　　紫泉宫殿锁烟霞，欲取芜城作帝家。玉玺不缘归日角，
　　锦帆应是到天涯。于今腐草无萤火，终古垂杨有暮鸦。
　　地下若逢陈后主，岂宜重问后庭花。

卷539_92 「二月二日」李商隐
　　二月二日江上行，东风日暖闻吹笙。花须柳眼各无赖，
　　紫蝶黄蜂俱有情。万里忆归元亮井，三年从事亚夫营。
　　新滩莫悟游人意，更作风檐夜雨声。

卷539_93 「筹笔驿」李商隐
　　猿鸟犹疑畏简书，风云常为护储胥。徒令上将挥神笔，
　　终见降王走传车。管乐有才终不忝，关张无命欲何如。
　　他年锦里经祠庙，梁父吟成恨有馀。

卷539_94 「屏风」李商隐
　　六曲连环接翠帷，高楼半夜酒醒时。
　　掩灯遮雾密如此，雨落月明俱不知。

卷539_95 「春日」李商隐
　　欲入卢家白玉堂，新春催破舞衣裳。
　　蝶衔红蕊蜂衔粉，共助青楼一日忙。

卷539_96 「武侯庙古柏」李商隐
　　蜀相阶前柏，龙蛇捧閟宫。阴成外江畔，老向惠陵东。
　　大树思冯异，甘棠忆召公。叶凋湘燕雨，枝拆海鹏风。
　　玉垒经纶远，金刀历数终。谁将出师表，一为问昭融。

卷539_97 「风」李商隐
　　撩钗盘孔雀，恼带拂鸳鸯。罗荐谁教近，斋时锁洞房。

卷539_98 「即日」李商隐
　　一岁林花即日休，江间亭下怅淹留。重吟细把真无奈，
　　已落犹开未放愁。山色正来衔小苑，春阴只欲傍高楼。
　　金鞍忽散银壶漏，更醉谁家白玉钩。

卷539_99 「九成宫（九成宫本隋仁寿宫贞观间修之以避暑因更名）」李商隐
　　十二层城阆苑西，平时避暑拂虹霓。云随夏后双龙尾，
　　风逐周王八骏蹄。吴岳晓光连翠巘，甘泉晚景上丹梯。
　　荔枝卢橘沾恩幸，鸾鹊天书湿紫泥。

卷539_100 「少将」李商隐
　　族亚齐安陆，风高汉武威。烟波别墅醉，花月后门归。
　　青海闻传箭，天山报合围。一朝携剑起，上马即如飞。

卷539_101 「咏史」李商隐
　　历览前贤国与家，成由勤俭破由奢。何须琥珀方为枕，
　　岂得真珠始是车。运去不逢青海马，力穷难拔蜀山蛇。
　　几人曾预南薰曲，终古苍梧哭翠华。

卷539_102 「赠白道者（一作咏史第二首）」李商隐
　　十二楼前再拜辞，灵风正满碧桃枝。
　　壶中若是有天地，又向壶中伤别离。

卷539_103 「无题二首」李商隐
　　昨夜星辰昨夜风，画楼西畔桂堂东。身无彩凤双飞翼，
　　心有灵犀一点通。隔座送钩春酒暖，分曹射覆蜡灯红。
　　嗟余听鼓应官去，走马兰台类断蓬。
　　闻道阊门萼绿华，昔年相望抵天涯。
　　岂知一夜秦楼客，偷看吴王苑内花。

卷539_104 「汉宫词」李商隐
　　青雀西飞竟未回，君王长在集灵台。
　　侍臣最有相如渴，不赐金茎露一杯。

卷539_105 「无题四首」李商隐
　　来是空言去绝踪，月斜楼上五更钟。梦为远别啼难唤，
　　书被催成墨未浓。蜡照半笼金翡翠，麝熏微度绣芙蓉。
　　刘郎已恨蓬山远，更隔蓬山一万重。
　　飒飒东风细雨来，芙蓉塘外有轻雷。金蟾啮锁烧香入，
　　玉虎牵丝汲井回。贾氏窥帘韩掾少，宓妃留枕魏王才。
　　春心莫共花争发，一寸相思一寸灰。
　　含情春晼晚，暂见夜阑干。楼响将登怯，帘烘欲过难。
　　多羞钗上燕，真愧镜中鸾。归去横塘晓，华星送宝鞍。
　　何处哀筝随急管，樱花永巷垂杨岸。东家老女嫁不售，
　　白日当天三月半。溧阳公主年十四，清明暖后同墙看。
　　归来展转到五更，梁间燕子闻长叹。

卷539_106 「赴职梓潼留别畏之员外同年」李商隐
　　佳兆联翩遇凤凰，雕文羽帐紫金床。桂花香处同高第，
　　柿叶翻时独悼亡。乌鹊失栖长不定，鸳鸯何事自相将。
　　京华庸蜀三千里，送到咸阳见夕阳。

卷539_107 「桂林路中作」李商隐
　　地暖无秋色，江晴有暮晖。空馀蝉嘒嘒，犹向客依依。
　　村小犬相护，沙平僧独归。欲成西北望，又见鹧鸪飞。

卷539_108 「无题」李商隐
　　照梁初有情，出水旧知名。裙衩芙蓉小，钗茸翡翠轻。
　　锦长书郑重，眉细恨分明。莫近弹棋局，中心最不平。

卷539_109 「蝶三首」李商隐
　　初来小苑中，稍与琐闱通。远恐芳尘断，轻忧艳雪融。
　　只知防皓露，不觉逆尖风。回首双飞燕，乘时入绮栊。
　　长眉画了绣帘开，碧玉行收白玉台。
　　为问翠钗钗上凤，不知香颈为谁回。
　　寿阳公主嫁时妆，八字宫眉捧额黄。
　　见我佯羞频照影，不知身属冶游郎。

卷539_110 「无题二首」李商隐
　　八岁偷照镜，长眉已能画。十岁去踏青，芙蓉作裙衩。
　　十二学弹筝，银甲不曾卸。十四藏六亲，悬知犹未嫁。
　　十五泣春风，背面秋千下。
　　幽人不倦赏，秋暑贵招邀。竹碧转怅望，池清尤寂寥。
　　露花终裛湿，风蝶强娇饶。此地如携手，兼君不自聊。

卷539_111 「王十二兄与畏之员外相访见招小饮…以悼亡日近不去因寄」李商隐
　　谢傅门庭旧末行，今朝歌管属檀郎。更无人处帘垂地，
　　欲拂尘时簟竟床。嵇氏幼男犹可悯，左家娇女岂能忘。
　　秋霖腹疾俱难遣，万里西风夜正长。

卷539_112 「隋宫（一云隋堤）」李商隐
　　乘兴南游不戒严，九重谁省谏书函。
　　春风举国裁宫锦，半作障泥半作帆。

卷539_113 「落花」李商隐
　　高阁客竟去，小园花乱飞。参差连曲陌，迢递送斜晖。
　　肠断未忍扫，眼穿仍欲归。芳心向春尽，所得是沾衣。

卷539_114 「月」李商隐
　　池上与桥边，难忘复可怜。帘开最明夜，簟卷已凉天。
　　流处水花急，吐时云叶鲜。姮娥无粉黛，只是逞婵娟。

卷539_115 「赠宗鲁筇竹杖」李商隐
　　大夏资轻策，全溪赠所思。静怜穿树远，滑想过苔迟。
　　鹤怨朝还望，僧闲暮有期。风流真底事，常欲傍清羸。

卷539_116 「垂柳」李商隐
　　娉婷小苑中，婀娜曲池东。朝佩皆垂地，仙衣尽带风。
　　七贤宁占竹，三品且饶松。肠断灵和殿，先皇玉座空。

卷539_117 「曲池」李商隐
　　日下繁香不自持，月中流艳与谁期。迎忧急鼓疏钟断，
　　分隔休灯灭烛时。张盖欲判江滟滟，回头更望柳丝丝。
　　从来此地黄昏散，未信河梁是别离。

卷539_118 「代应二首」李商隐
　　沟水分流西复东，九秋霜月五更风。
　　离鸾别凤今何在，十二玉楼空更空。
　　昨夜双钩败，今朝百草输。关西狂小吏，惟喝绕床卢。

卷539_119 「席上作」李商隐
　　淡云轻雨拂高唐，玉殿秋来夜正长。
　　料得也应怜宋玉，一生惟事楚襄王。

卷539_120 「访隐者不遇成二绝」李商隐
　　秋水悠悠浸墅扉，梦中来数觉来稀。
　　玄蝉去尽叶黄落，一树冬青人未归。
　　城郭休过识者稀，哀猿啼处有柴扉。
　　沧江白日樵渔路，日暮归来雨满衣。

卷539_121 「破镜」李商隐
　　玉匣清光不复持，菱花散乱月轮亏。
　　秦台一照山鸡后，便是孤鸾罢舞时。

卷539_122 「无题」李商隐
　　紫府仙人号宝灯，云浆未饮结成冰。
　　如何雪月交光夜，更在瑶台十二层。

卷539_123 「赠庾十二朱版」李商隐
　　固漆投胶不可开，赠君珍重抵琼瑰。
　　君王晓坐金銮殿，只待相如草诏来。

卷539_124 「李花」李商隐
　　李径独来数，愁情相与悬。自明无月夜，强笑欲风天。
　　减粉与园箨，分香沾渚莲。徐妃久已嫁，犹自玉为钿。

卷539_125 「柳」李商隐
　　曾逐东风拂舞筵，乐游春苑断肠天。
　　如何肯到清秋日，已带斜阳又带蝉。

卷539_126 「三月十日流杯亭」李商隐
　　身属中军少得归，木兰花尽失春期。
　　偷随柳絮到城外，行过水西闻子规。

卷539_127 「过招国李家南园二首」李商隐
　　潘岳无妻客为愁，新人来坐旧妆楼。
　　春风犹自疑联句，雪絮相和飞不休。
　　长亭岁尽雪如波，此去秦关路几多。
　　惟有梦中相近分，卧来无睡欲如何。

卷539_128 「留赠畏之」李商隐
　　清时无事奏明光，不遣当关报早霜。中禁词臣寻引领，
　　左川归客自回肠。郎君下笔惊鹦鹉，侍女吹笙弄凤凰。
　　空寄大罗天上事，众仙同日咏霓裳。
　　待得郎来月已低，寒暄不道醉如泥。
　　五更又欲向何处，骑马出门乌夜啼。
　　户外重阴黯不开，含羞迎夜复临台。
　　潇湘浪上有烟景，安得好风吹汝来。

卷539_129 「为有」李商隐
　　为有云屏无限娇，凤城寒尽怕春宵。
　　无端嫁得金龟婿，辜负香衾事早朝。

卷539_130 「无题」李商隐
　　相见时难别亦难，东风无力百花残。春蚕到死丝方尽，
　　蜡炬成灰泪始干。晓镜但愁云鬓改，夜吟应觉月光寒。
　　蓬山此去无多路，青鸟殷勤为探看。

卷539_131 「碧城三首」李商隐
　　碧城十二曲阑干，犀辟尘埃玉辟寒。阆苑有书多附鹤，
　　女床无树不栖鸾。星沈海底当窗见，雨过河源隔座看。
　　若是晓珠明又定，一生长对水晶盘。
　　对影闻声已可怜，玉池荷叶正田田。不逢萧史休回首，
　　莫见洪崖又拍肩。紫凤放娇衔楚佩，赤鳞狂舞拨湘弦。
　　鄂君怅望舟中夜，绣被焚香独自眠。
　　七夕来时先有期，洞房帘箔至今垂。玉轮顾兔初生魄，
　　铁网珊瑚未有枝。检与神方教驻景，收将凤纸写相思。
　　武皇内传分明在，莫道人间总不知。

卷539_132 「对雪二首」李商隐
　　寒气先侵玉女扉，清光旋透省郎闱。梅花大庾岭头发，
　　柳絮章台街里飞。欲舞定随曹植马，有情应湿谢庄衣。
　　龙山万里无多远，留待行人二月归。
　　旋扑珠帘过粉墙，轻于柳絮重于霜。已随江令夸琼树，
　　又入卢家妒玉堂。侵夜可能争桂魄，忍寒应欲试梅妆。
　　关河冻合东西路，肠断斑骓送陆郎。

卷539_133 「蜂」李商隐
　　小苑华池烂熳通，后门前槛思无穷。宓妃腰细才胜露，
　　赵后身轻欲倚风。红壁寂寥崖蜜尽，碧帘迢递雾巢空。
　　青陵粉蝶休离恨，长定相逢二月中。

卷539_134 「公子」李商隐
　　外戚封侯自有恩，平明通籍九华门。
　　金唐公主年应小，二十君王未许婚。

卷539_135 「赋得鸡」李商隐
　　稻粱犹足活诸雏，妒敌专场好自娱。
　　可要五更惊晓梦，不辞风雪为阳乌。

卷539_136 「明神」李商隐
　　明神司过岂令冤，暗室由来有祸门。
　　莫为无人欺一物，他时须虑石能言。

卷539_137 「辛未七夕」李商隐
　　恐是仙家好别离，故教迢递作佳期。由来碧落银河畔，
　　可要金风玉露时。清漏渐移相望久，微云未接过来迟。
　　岂能无意酬乌鹊，惟与蜘蛛乞巧丝。

卷539_138 「壬申七夕」李商隐
　　已驾七香车，心心待晓霞。风轻惟响珮，日薄不嫣花。
　　桂嫩传香远，榆高送影斜。成都过卜肆，曾妒识灵槎。

卷539_139 「壬申闰秋题赠乌鹊」李商隐
　　绕树无依月正高，邺城新泪溅云袍。
　　几年始得逢秋闰，两度填河莫告劳。

卷539_140 「端居」李商隐
　　远书归梦两悠悠，只有空床敌素秋。
　　阶下青苔与红树，雨中寥落月中愁。

卷539_141 「夜半」李商隐
　　三更三点万家眠，露欲为霜月堕烟。
　　斗鼠上堂蝙蝠出，玉琴时动倚窗弦。

卷539_142 「玉山」李商隐
　　玉山高与阆风齐，玉水清流不贮泥。何处更求回日驭，
　　此中兼有上天梯。珠容百斛龙休睡，桐拂千寻凤要栖。
　　闻道神仙有才子，赤箫吹罢好相携。

卷539_143 「张恶子庙」李商隐
　　下马捧椒浆，迎神白玉堂。如何铁如意，独自与姚苌。

卷539_144 「雨」李商隐
　　摵摵度瓜园，依依傍竹轩。秋池不自冷，风叶共成喧。
　　窗迥有时见，檐高相续翻。侵宵送书雁，应为稻粱恩。

卷539_145 「菊」李商隐
　　暗暗淡淡紫，融融冶冶黄。陶令篱边色，罗含宅里香。
　　几时禁重露，实是怯残阳。愿泛金鹦鹉，升君白玉堂。

卷539_146 「牡丹」李商隐
　　锦帏初卷卫夫人，绣被犹堆越鄂君。垂手乱翻雕玉佩，
　　招腰争舞郁金裙。石家蜡烛何曾剪，荀令香炉可待熏。
　　我是梦中传彩笔，欲书花叶寄朝云。

卷539_147 「北楼」李商隐
　　春物岂相干，人生只强欢。花犹曾敛夕，酒竟不知寒。
　　异域东风湿，中华上象宽。此楼堪北望，轻命倚危栏。

卷539_148 「拟沈下贤」李商隐
　　千二百轻鸾，春衫瘦著宽。倚风行稍急，含雪语应寒。
　　带火遗金斗，兼珠碎玉盘。河阳看花过，曾不问潘安。

卷539_149 「蝶」李商隐
　　飞来绣户阴，穿过画楼深。重傅秦台粉，轻涂汉殿金。
　　相兼惟柳絮，所得是花心。可要凌孤客，邀为子夜吟。

卷539_150 「饮席代官妓赠两从事」李商隐
　　新人桥上著春衫，旧主江边侧帽檐。
　　愿得化为红绶带，许教双凤一时衔。

卷539_151 「代魏宫私赠」李商隐
　　来时西馆阻佳期，去后漳河隔梦思。
　　知有宓妃无限意，春松秋菊可同时。

卷539_152 「代元城吴令暗为答」李商隐
　　背阙归藩路欲分，水边风日半西曛。
　　荆王枕上原无梦，莫枉阳台一片云。

卷539_153 「牡丹」李商隐
　　压径复缘沟，当窗又映楼。终销一国破，不啻万金求。
　　鸾凤戏三岛，神仙居十洲。应怜萱草淡，却得号忘忧。

卷539_154 「百果嘲樱桃」李商隐
　　珠实虽先熟，琼莩纵早开。流莺犹故在，争得讳含来。

卷539_155 「樱桃答」李商隐
　　众果莫相诮，天生名品高。何因古乐府，惟有郑樱桃。

卷539_156 「晓坐（一云后閤）」李商隐
　　后閤罢朝眠，前墀思黯然。梅应未假雪，柳自不胜烟。
　　泪续浅深绠，肠危高下弦。红颜无定所，得失在当年。

卷539_157 「咏史」李商隐
　　北湖南埭水漫漫，一片降旗百尺竿。
　　三百年间同晓梦，钟山何处有龙盘。

卷539_158 「一片」李商隐
　　一片非烟隔九枝，蓬峦仙仗俨云旗。天泉水暖龙吟细，
　　露畹春多凤舞迟。榆荚散来星斗转，桂花寻去月轮移。
　　人间桑海朝朝变，莫遣佳期更后期。

卷539_159 「日射」李商隐
　　日射纱窗风撼扉，香罗拭手春事违。
　　回廊四合掩寂寞，碧鹦鹉对红蔷薇。

卷539_160 「题鹅」李商隐
　　眠沙卧水自成群，曲岸残阳极浦云。
　　那解将心怜孔翠，羁雌长共故雄分。

卷539_161 「华清宫」李商隐
　　朝元阁迥羽衣新，首按昭阳第一人。
　　当日不来高处舞，可能天下有胡尘。

卷539_162 「梓潼望长卿山至巴西复怀谯秀」李商隐
　　梓潼不见马相如，更欲南行问酒垆。
　　行到巴西觅谯秀，巴西惟是有寒芜。

卷539_163 「齐宫词」李商隐
　　永寿兵来夜不扃，金莲无复印中庭。
　　梁台歌管三更罢，犹自风摇九子铃。

卷539_164 「十一月中旬至扶风界见梅花」李商隐
　　匝路亭亭艳，非时裛裛香。素娥惟与月，青女不饶霜。
　　赠远虚盈手，伤离适断肠。为谁成早秀，不待作年芳。

卷539_165 「青陵台」李商隐
　　青陵台畔日光斜，万古贞魂倚暮霞。
　　莫讶韩凭为蛱蝶，等闲飞上别枝花。

卷539_166 「东还」李商隐
　　自有仙才自不知，十年长梦采华芝。
　　秋风动地黄云暮，归去嵩阳寻旧师。

卷539_167 「酬崔八早梅有赠兼示之作」李商隐
　　知访寒梅过野塘，久留金勒为回肠。谢郎衣袖初翻雪，
　　荀令熏炉更换香。何处拂胸资蝶粉，几时涂额藉蜂黄。
　　维摩一室虽多病，亦要天花作道场。

卷539_168 「春风」李商隐
　　春风虽自好，春物太昌昌。若教春有意，惟遣一枝芳。
　　我意殊春意，先春已断肠。

卷539_169 「蜀桐」李商隐
　　玉垒高桐拂玉绳，上含非雾下含冰。
　　枉教紫凤无栖处，斫作秋琴弹坏陵。

卷539_170 「汉宫」李商隐
　　通灵夜醮达清晨，承露盘晞甲帐春。
　　王母不来方朔去，更须重见李夫人。

卷539_171 「判春」李商隐
　　一桃复一李，井上占年芳。笑处如临镜，窥时不隐墙。
　　敢言西子短，谁觉宓妃长。珠玉终相类，同名作夜光。

卷539_172 「促漏」李商隐
　　促漏遥钟动静闻，报章重叠杳难分。舞鸾镜匣收残黛，
　　睡鸭香炉换夕熏。归去定知还向月，梦来何处更为云。
　　南塘渐暖蒲堪结，两两鸳鸯护水纹。

卷539_173 「江东」李商隐
　　惊鱼拨剌燕翩翾，独自江东上钓船。
　　今日春光太漂荡，谢家轻絮沈郎钱。

卷539_174 「读任彦升碑」李商隐
　　任昉当年有美名，可怜才调最纵横。
　　梁台初建应惆怅，不得萧公作骑兵。

卷539_175 「荷花」李商隐
　　都无色可并，不奈此香何。瑶席乘凉设，金羁落晚过。
　　回衾灯照绮，渡袜水沾罗。预想前秋别，离居梦棹歌。

卷539_176 「五松驿」李商隐
　　独下长亭念过秦，五松不见见舆薪。
　　只应既斩斯高后，寻被樵人用斧斤。

卷539_177 「灞岸」李商隐
　　山东今岁点行频，几处冤魂哭虏尘。
　　灞水桥边倚华表，平时二月有东巡。

卷539_178 「送臻师二首」李商隐
　　昔去灵山非拂席，今来沧海欲求珠。
　　楞伽顶上清凉地，善眼仙人忆我无。
　　苦海迷途去未因，东方过此几微尘。
　　何当百亿莲花上，一一莲花见佛身。

卷539_179 「七夕」李商隐
　　鸾扇斜分凤幄开，星桥横过鹊飞回。
　　争将世上无期别，换得年年一度来。

卷539_180 「谢先辈防记念拙诗甚多，异日偶有此寄」李商隐
　　晓用云添句，寒将雪命篇。良辰多自感，作者岂皆然。
　　熟寝初同鹤，含嘶欲并蝉。题时长不展，得处定应偏。
　　南浦无穷树，西楼不住烟。改成人寂寂，寄与路绵绵。
　　星势寒垂地，河声晓上天。夫君自有恨，聊借此中传。

卷539_181 「马嵬二首」李商隐
　　冀马燕犀动地来，自埋红粉自成灰。
　　君王若道能倾国，玉辇何由过马嵬。
　　海外徒闻更九州，他生未卜此生休。空闻虎旅传宵柝，
　　无复鸡人报晓筹。此日六军同驻马，当时七夕笑牵牛。
　　如何四纪为天子，不及卢家有莫愁。

卷539_182 「可叹」李商隐
　　幸会东城宴未回，年华忧共水相催。梁家宅里秦宫入，
　　赵后楼中赤凤来。冰簟且眠金镂枕，琼筵不醉玉交杯。
　　宓妃愁坐芝田馆，用尽陈王八斗才。

卷539_183 「望喜驿别嘉陵江水二绝」李商隐
　　嘉陵江水此东流，望喜楼中忆阆州。
　　若到阆中还赴海，阆州应更有高楼。
　　千里嘉陵江水色，含烟带月碧于蓝。
　　今朝相送东流后，犹自驱车更向南。

卷539_184 「别薛岩宾」李商隐
　　曙爽行将拂，晨清坐欲凌。别离真不那，风物正相仍。
　　漫水任谁照，衰花浅自矜。还将两袖泪，同向一窗灯。
　　桂树乖真隐，芸香是小惩。清规无以况，且用玉壶冰。

卷539_185 「富平少侯」李商隐
　　七国三边未到忧，十三身袭富平侯。不收金弹抛林外，
　　却惜银床在井头。彩树转灯珠错落，绣檀回枕玉雕锼。
　　当关不报侵晨客，新得佳人字莫愁。

卷539_186 「肠」李商隐
　　有怀非惜恨，不奈寸肠何。即席回弥久，前时断固多。
　　热应翻急烧，冷欲彻微波。隔树澌澌雨，通池点点荷。
　　倦程山向背，望国阙嵯峨。故念飞书及，新欢借梦过。
　　染筠休伴泪，绕雪莫追歌。拟问阳台事，年深楚语讹。

卷539_187 「赠宇文中丞」李商隐
　　欲构中天正急材，自缘烟水恋平台。
　　人间只有嵇延祖，最望山公启事来。

卷539_188 「晓起」李商隐
　　拟杯当晓起，呵镜可微寒。隔箔山樱熟，褰帷桂烛残。
　　书长为报晚，梦好更寻难。影响输双蝶，偏过旧畹兰。

卷539_189 「闺情」李商隐
　　红露花房白蜜脾，黄蜂紫蝶两参差。
　　春窗一觉风流梦，却是同袍不得知。

卷539_190 「月夕」李商隐
　　草下阴虫叶上霜，朱栏迢递压湖光。
　　兔寒蟾冷桂花白，此夜姮娥应断肠。

卷539_191 「杏花」李商隐
　　上国昔相值，亭亭如欲言。异乡今暂赏，眽眽岂无恩。
　　援少风多力，墙高月有痕。为含无限意，遂对不胜繁。
　　仙子玉京路，主人金谷园。几时辞碧落，谁伴过黄昏。
　　镜拂铅华腻，炉藏桂烬温。终应催竹叶，先拟咏桃根。
　　莫学啼成血，从教梦寄魂。吴王采香径，失路入烟村。

卷539_192 「灯」李商隐
　　皎洁终无倦，煎熬亦自求。花时随酒远，雨后背窗休。
　　冷暗黄茅驿，暄明紫桂楼。锦囊名画掩，玉局败棋收。
　　何处无佳梦，谁人不隐忧。影随帘押转，光信簟文流。
　　客自胜潘岳，侬今定莫愁。固应留半焰，回照下帏羞。

卷539_193 「清河」李商隐
　　舟小回仍数，楼危凭亦频。燕来从及社，蝶舞太侵晨。
　　绛雪除烦后，霜梅取味新。年华无一事，只是自伤春。

卷539_194 「袜」李商隐
　　尝闻宓妃袜，渡水欲生尘。好借常娥著，清秋踏月轮。

卷539_195 「追代卢家人嘲堂内」李商隐
　　道却横波字，人前莫谩羞。只应同楚水，长短入淮流。

卷539_196 「代应」李商隐
　　本来银汉是红墙，隔得卢家白玉堂。
　　谁与王昌报消息，尽知三十六鸳鸯。

卷539_197 「离亭赋得折杨柳二首（乐府诗题作杨柳枝）」李商隐
　　暂凭樽酒送无憀，莫损愁眉与细腰。
　　人世死前惟有别，春风争拟惜长条。
　　含烟惹雾每依依，万绪千条拂落晖。
　　为报行人休尽折，半留相送半迎归。

卷539_198 「寄永道士」李商隐
　　共上云山独下迟，阳台白道细如丝。
　　君今并倚三珠树，不记人间落叶时。

卷539_199 「华州周大夫宴席」李商隐
　　郡斋何用酒如泉，饮德先时已醉眠。
　　若共门人推礼分，戴崇争得及彭宣。

卷539_200 「荆山」李商隐
　　压河连华势孱颜，鸟没云归一望间。
　　杨仆移关三百里，可能全是为荆山。

卷539_201 「次陕州先寄源从事」李商隐
　　离思羁愁日欲晡，东周西雍此分涂。
　　回銮佛寺高多少，望尽黄河一曲无。

卷539_202 「过郑广文旧居（郑虔）」李商隐
　　宋玉平生恨有馀，远循三楚吊三闾。
　　可怜留著临江宅，异代应教庾信居。

卷539_203 「东下三旬苦于风土马上戏作」李商隐
　　路绕函关东复东，身骑征马逐惊蓬。
　　天池辽阔谁相待，日日虚乘九万风。

卷539_204 「莫愁」李商隐
　　雪中梅下与谁期，梅雪相兼一万枝。
　　若是石城无艇子，莫愁还自有愁时。

卷539_205 「梦令狐学士」李商隐
　　山驿荒凉白竹扉，残灯向晓梦清晖。
　　右银台路雪三尺，凤诏裁成当直归。

卷539_206 「涉洛川」李商隐
　　通谷阳林不见人，我来遗恨古时春。
　　宓妃漫结无穷恨，不为君王杀灌均。

卷539_207 「有感」李商隐
　　中路因循我所长，古来才命两相妨。
　　劝君莫强安蛇足，一盏芳醪不得尝。

卷539_208 「宫妓」李商隐
　　珠箔轻明拂玉墀，披香新殿斗腰支。
　　不须看尽鱼龙戏，终遣君王怒偃师。

卷539_209 「宫辞」李商隐
　　君恩如水向东流，得宠忧移失宠愁。
　　莫向尊前奏花落，凉风只在殿西头。

卷539_210 「代赠二首」李商隐
　　楼上黄昏欲望休，玉梯横绝月中钩。
　　芭蕉不展丁香结，同向春风各自愁。
　　东南日出照高楼，楼上离人唱石州。
　　总把春山扫眉黛，不知供得几多愁。

卷539_211 「楚吟」李商隐
　　山上离宫宫上楼，楼前宫畔暮江流。
　　楚天长短黄昏雨，宋玉无愁亦自愁。

卷539_212 「瑶池」李商隐
　　瑶池阿母绮窗开，黄竹歌声动地哀。
　　八骏日行三万里，穆王何事不重来。

卷539_213 「柳」李商隐
　　为有桥边拂面香，何曾自敢占流光。
　　后庭玉树承恩泽，不信年华有断肠。

卷539_214 「寄在朝郑曹独孤李四同年」李商隐
　　昔岁陪游旧迹多，风光今日两蹉跎。
　　不因醉本兰亭在，兼忘当年旧永和。

　　　　　　　　　　　　　　　卷五百四十

卷540_1 「南朝」李商隐
　　地险悠悠天险长，金陵王气应瑶光。
　　休夸此地分天下，只得徐妃半面妆。

卷540_2 「题汉祖庙」李商隐
　　乘运应须宅八荒，男儿安在恋池隍。
　　君王自起新丰后，项羽何曾在故乡。

卷540_3 「韩冬郎即席为诗相送一座尽惊他日余方…兼呈畏之员外」李商隐
　　十岁裁诗走马成，冷灰残烛动离情。
　　桐花万里丹山路，雏凤清于老凤声。
　　剑栈风樯各苦辛，别时冰雪到时春。
　　为凭何逊休联句，瘦尽东阳姓沈人。

卷540_4 「评事翁寄赐饧粥走笔为答」李商隐
　　粥香饧白杏花天，省对流莺坐绮筵。
　　今日寄来春已老，凤楼迢递忆秋千。

卷540_5 「东阿王」李商隐
　　国事分明属灌均，西陵魂断夜来人。
　　君王不得为天子，半为当时赋洛神。

卷540_6 「圣女祠」李商隐
　　松篁台殿蕙香帏，龙护瑶窗凤掩扉。无质易迷三里雾，
　　不寒长著五铢衣。人间定有崔罗什，天上应无刘武威。
　　寄问钗头双白燕，每朝珠馆几时归。

卷540_7 「独居有怀」李商隐
　　麝重愁风逼，罗疏畏月侵。怨魂迷恐断，娇喘细疑沈。
　　数急芙蓉带，频抽翡翠簪。柔情终不远，遥妒已先深。
　　浦冷鸳鸯去，园空蛱蝶寻。蜡花长递泪，筝柱镇移心。
　　觅使嵩云暮，回头灞岸阴。只闻凉叶院，露井近寒砧。

卷540_8 「过景陵」李商隐
　　武皇精魄久仙升，帐殿凄凉烟雾凝。
　　俱是苍生留不得，鼎湖何异魏西陵。

卷540_9 「临发崇让宅紫薇」李商隐
　　一树浓姿独看来，秋庭暮雨类轻埃。不先摇落应为有，
　　已欲别离休更开。桃绶含情依露井，柳绵相忆隔章台。
　　天涯地角同荣谢，岂要移根上苑栽。

卷540_10 「及第东归次灞上，却寄同年」李商隐
　　芳桂当年各一枝，行期未分压春期。江鱼朔雁长相忆，
　　秦树嵩云自不知。下苑经过劳想像，东门送饯又差池。
　　灞陵柳色无离恨，莫枉长条赠所思。

卷540_11 「野菊（又见《孙逖集》，题作咏楼前海石榴）」李商隐
　　苦竹园南椒坞边，微香冉冉泪涓涓。已悲节物同寒雁，
　　忍委芳心与暮蝉。细路独来当此夕，清尊相伴省他年。
　　紫云新苑移花处，不敢霜栽近御筵。

卷540_12 「板桥晓别」李商隐
　　回望高城落晓河，长亭窗户压微波。
　　水仙欲上鲤鱼去，一夜芙蓉红泪多。

卷540_13 「过伊仆射旧宅」李商隐
　　朱邸方酬力战功，华筵俄叹逝波穷。回廊檐断燕飞去，
　　小阁尘凝人语空。幽泪欲干残菊露，馀香犹入败荷风。
　　何能更涉泷江去，独立寒流吊楚宫。

卷540_14 「关门柳」李商隐
　　永定河边一行柳，依依长发故年春。
　　东来西去人情薄，不为清阴减路尘。

卷540_15 「酬别令狐补阙」李商隐
　　惜别夏仍半，回途秋已期。那修直谏草，更赋赠行诗。
　　锦段知无报，青萍肯见疑。人生有通塞，公等系安危。
　　警露鹤辞侣，吸风蝉抱枝。弹冠如不问，又到扫门时。

卷540_16 「银河吹笙」李商隐
　　怅望银河吹玉笙，楼寒院冷接平明。重衾幽梦他年断，
　　别树羁雌昨夜惊。月榭故香因雨发，风帘残烛隔霜清。
　　不须浪作缑山意，湘瑟秦箫自有情。

卷540_17 「与同年李定言曲水闲话戏作」李商隐
　　海燕参差沟水流，同君身世属离忧。相携花下非秦赘，
　　对泣春天类楚囚。碧草暗侵穿苑路，珠帘不卷枕江楼。
　　莫惊五胜埋香骨，地下伤春亦白头。

卷540_18 「彭城公薨后赠杜二十七胜李十七潘二君…安平公门下」李商隐
　　梁山兖水约从公，两地参差一旦空。
　　谢墅庾村相吊后，自今岐路各西东。

卷540_19 「闻歌」李商隐
　　敛笑凝眸意欲歌，高云不动碧嵯峨。铜台罢望归何处，
　　玉辇忘还事几多。青冢路边南雁尽，细腰宫里北人过。
　　此声肠断非今日，香灺灯光奈尔何。

卷540_20 「赠华阳宋真人兼寄清都刘先生」李商隐
　　沦谪千年别帝宸，至今犹谢蕊珠人。但惊茅许同仙籍，
　　不道刘卢是世亲。玉检赐书迷凤篆，金华归驾冷龙鳞。
　　不因杖屦逢周史，徐甲何曾有此身。

卷540_21 「楚宫二首（后首一作天水闲话旧事）」李商隐
　　十二峰前落照微，高唐宫暗坐迷归。
　　朝云暮雨长相接，犹自君王恨见稀。
　　月姊曾逢下彩蟾，倾城消息隔重帘。已闻佩响知腰细，
　　更辨弦声觉指纤。暮雨自归山悄悄，秋河不动夜厌厌。
　　王昌且在墙东住，未必金堂得免嫌。

卷540_22 「和友人戏赠二首（一作和令狐八戏题）」李商隐
　　东望花楼曾不同，西来双燕信休通。仙人掌冷三霄露，
　　玉女窗虚五夜风。翠袖自随回雪转，烛房寻类外庭空。
　　殷勤莫使清香透，牢合金鱼锁桂丛。
　　迢递青门有几关，柳梢楼角见南山。明珠可贯须为佩，
　　白璧堪裁且作环。子夜休歌团扇掩，新正未破剪刀闲。
　　猿啼鹤怨终年事，未抵熏炉一夕间。

卷540_23 「题二首后重有戏赠任秀才」李商隐
　　一丈红蔷拥翠筠，罗窗不识绕街尘。峡中寻觅长逢雨，
　　月里依稀更有人。虚为错刀留远客，枉缘书札损文鳞。
　　适知小阁还斜照，羡杀乌龙卧锦茵。

卷540_24 「有感二首（乙卯年有感丙辰年诗成二诗纪甘露之变）」李商隐
　　九服归元化，三灵叶睿图。如何本初辈，自取屈牦诛。
　　有甚当车泣，因劳下殿趋。何成奏云物，直是灭萑苻。
　　证逮符书密，辞连性命俱。竟缘尊汉相，不早辨胡雏。
　　鬼箓分朝部，军烽照上都。敢云堪恸哭，未免怨洪炉。
　　丹陛犹敷奏，彤庭欻战争。临危对卢植，始悔用庞萌。
　　御仗收前殿，兵徒剧背城。苍黄五色棒，掩遏一阳生。
　　古有清君侧，今非乏老成。素心虽未易，此举太无名。
　　谁瞑衔冤目，宁吞欲绝声。近闻开寿宴，不废用咸英。

卷540_25 「重有感」李商隐
　　玉帐牙旗得上游，安危须共主君忧。窦融表已来关右，
　　陶侃军宜次石头。岂有蛟龙愁失水，更无鹰隼与高秋。
　　昼号夜哭兼幽显，早晚星关雪涕收。

卷540_26 「寿安公主出降」李商隐
　　沩水闻贞媛，常山索锐师。昔忧迷帝力，今分送王姬。
　　事等和强虏，恩殊睦本枝。四郊多垒在，此礼恐无时。

卷540_27 「夕阳楼」李商隐
　　花明柳暗绕天愁，上尽重城更上楼。
　　欲问孤鸿向何处，不知身世自悠悠。

卷540_28 「春雨」李商隐
　　怅卧新春白袷衣，白门寥落意多违。红楼隔雨相望冷，
　　珠箔飘灯独自归。远路应悲春晼晚，残宵犹得梦依稀。
　　玉珰缄札何由达，万里云罗一雁飞。

卷540_29 「中元作」李商隐
　　绛节飘飖宫国来，中元朝拜上清回。羊权须得金条脱，
　　温峤终虚玉镜台。曾省惊眠闻雨过，不知迷路为花开。
　　有娀未抵瀛洲远，青雀如何鸩鸟媒。

卷540_30 「鸳鸯」李商隐
　　雌去雄飞万里天，云罗满眼泪潸然。
　　不须长结风波愿，锁向金笼始两全。

卷540_31 「楚宫」李商隐
　　湘波如泪色漻漻，楚厉迷魂逐恨遥。枫树夜猿愁自断，
　　女萝山鬼语相邀。空归腐败犹难复，更困腥臊岂易招。
　　但使故乡三户在，彩丝谁惜惧长蛟。

卷540_32 「妓席暗记送同年独孤云之武昌」李商隐
　　叠嶂千重叫恨猿，长江万里洗离魂。
　　武昌若有山头石，为拂苍苔检泪痕。

卷540_33 「宿晋昌亭闻惊禽」李商隐
　　羁绪鳏鳏夜景侵，高窗不掩见惊禽。飞来曲渚烟方合，
　　过尽南塘树更深。胡马嘶和榆塞笛，楚猿吟杂橘村砧。
　　失群挂木知何限，远隔天涯共此心。

卷540_34 「深宫」李商隐
　　金殿销香闭绮栊，玉壶传点咽铜龙。狂飙不惜萝阴薄，
　　清露偏知桂叶浓。斑竹岭边无限泪，景阳宫里及时钟。
　　岂知为雨为云处，只有高唐十二峰。

卷540_35 「明禅师院酬从兄见寄」李商隐
　　贞吝嫌兹世，会心驰本原。人非四禅缚，地绝一尘喧。
　　霜露欹高木，星河压故园。斯游傥为胜，九折幸回轩。

卷540_36 「寄裴衡」李商隐
　　别地萧条极，如何更独来。秋应为黄叶，雨不厌青苔。
　　沈约只能瘦，潘仁岂是才。杂情堪底寄，惟有冷于灰。

卷540_37 「即日」李商隐
　　小苑试春衣，高楼倚暮晖。夭桃惟是笑，舞蝶不空飞。
　　赤岭久无耗，鸿门犹合围。几家缘锦字，含泪坐鸳机。

卷540_38 「淮阳路」李商隐
　　荒村倚废营，投宿旅魂惊。断雁高仍急，寒溪晓更清。
　　昔年尝聚盗，此日颇分兵。猜贰谁先致，三朝事始平。

卷540_39 「崇让宅东亭醉后沔然有作」李商隐
　　曲岸风雷罢，东亭霁日凉。新秋仍酒困，幽兴暂江乡。
　　摇落真何遽，交亲或未忘。一帆彭蠡月，数雁塞门霜。
　　俗态虽多累，仙标发近狂。声名佳句在，身世玉琴张。
　　万古山空碧，无人鬓免黄。骅骝忧老大，鶗鴂妒芬芳。
　　密竹沈虚籁，孤莲泊晚香。如何此幽胜，淹卧剧清漳。

卷540_40 「晚晴」李商隐
　　深居俯夹城，春去夏犹清。天意怜幽草，人间重晚晴。
　　并添高阁迥，微注小窗明。越鸟巢干后，归飞体更轻。

卷540_41 「迎寄韩鲁州（瞻同年）」李商隐
　　积雨晚骚骚，相思正郁陶。不知人万里，时有燕双高。
　　寇盗缠三辅，莓苔滑百牢。圣朝推卫霍，归日动仙曹。

卷540_42 「武夷山」李商隐
　　只得流霞酒一杯，空中箫鼓几时回。
　　武夷洞里生毛竹，老尽曾孙更不来。

卷540_43 「一片」李商隐
　　一片琼英价动天，连城十二昔虚传。
　　良工巧费真为累，楮叶成来不直钱。

卷540_44 「寄成都高苗二从事（时二公从事商隐座主府）」李商隐
　　红莲幕下紫梨新，命断湘南病渴人。
　　今日问君能寄否，二江风水接天津。

卷540_45 「郑州献从叔舍人褎」李商隐
　　蓬岛烟霞阆苑钟，三官笺奏附金龙。茅君奕世仙曹贵，
　　许掾全家道气浓。绛简尚参黄纸案，丹炉犹用紫泥封。
　　不知他日华阳洞，许上经楼第几重。

卷540_46 「西南行却寄相送者」李商隐
　　百里阴云覆雪泥，行人只在雪云西。
　　明朝惊破还乡梦，定是陈仓碧野鸡。

卷540_47 「四皓庙」李商隐
　　羽翼殊勋弃若遗，皇天有运我无时。
　　庙前便接山门路，不长青松长紫芝。

卷540_48 「题白石莲花寄楚公」李商隐
　　白石莲花谁所共，六时长捧佛前灯。空庭苔藓饶霜露，
　　时梦西山老病僧。大海龙宫无限地，诸天雁塔几多层。
　　漫夸鹙子真罗汉，不会牛车是上乘。

卷540_49 「安定城楼」李商隐
　　迢递高城百尺楼，绿杨枝外尽汀洲。贾生年少虚垂泪，
　　王粲春来更远游。永忆江湖归白发，欲回天地入扁舟。
　　不知腐鼠成滋味，猜意鸳雏竟未休。

卷540_50 「隋宫守岁」李商隐
　　消息东郊木帝回，宫中行乐有新梅。沈香甲煎为庭燎，
　　玉液琼苏作寿杯。遥望露盘疑是月，远闻鼍鼓欲惊雷。
　　昭阳第一倾城客，不踏金莲不肯来。

卷540_51 「利州江潭作（感孕金轮所）」李商隐
　　神剑飞来不易销，碧潭珍重驻兰桡。自携明月移灯疾，
　　欲就行云散锦遥。河伯轩窗通贝阙，水宫帷箔卷冰绡。
　　他时燕脯无人寄，雨满空城蕙叶雕。

卷540_52 「即目」李商隐
　　地宽楼已迥，人更迥于楼。细意经春物，伤酲属暮愁。
　　望赊殊易断，恨久欲难收。大势真无利，多情岂自由。
　　空园兼树废，败港拥花流。书去青枫驿，鸿归杜若洲。
　　单栖应分定，辞疾索谁忧。更替林鸦恨，惊频去不休。

卷540_53 「相思（一作相思树上）」李商隐
　　相思树上合欢枝，紫凤青鸾共羽仪。
　　肠断秦台吹管客，日西春尽到来迟。

卷540_54 「茂陵」李商隐
　　汉家天马出蒲梢，苜蓿榴花遍近郊。内苑只知含凤觜，
　　属车无复插鸡翘。玉桃偷得怜方朔，金屋修成贮阿娇。
　　谁料苏卿老归国，茂陵松柏雨萧萧。

卷540_55 「镜槛」李商隐
　　镜槛芙蓉入，香台翡翠过。拨弦惊火凤，交扇拂天鹅。
　　隐忍阳城笑，喧传郢市歌。仙眉琼作叶，佛髻钿为螺。
　　五里无因雾，三秋只见河。月中供药剩，海上得绡多。
　　玉集胡沙割，犀留圣水磨。斜门穿戏蝶，小阁锁飞蛾。
　　骑襜侵鞯卷，车帷约幰鈋.传书两行雁，取酒一封驼。
　　桥迥凉风压，沟横夕照和。待乌燕太子，驻马魏东阿。
　　想像铺芳褥，依稀解醉罗。散时帘隔露，卧后幕生波。
　　梯稳从攀桂，弓调任射莎。岂能抛断梦，听鼓事朝珂。

卷540_56 「送郑大台文南觐（郑畋）」李商隐
　　黎辟滩声五月寒，南风无处附平安。
　　君怀一匹胡威绢，争拭酬恩泪得干。

卷540_57 「风」李商隐
　　迥拂来鸿急，斜催别燕高。已寒休惨淡，更远尚呼号。
　　楚色分西塞，夷音接下牢。归舟天外有，一为戒波涛。

卷540_58 「洞庭鱼」李商隐
　　洞庭鱼可拾，不假更垂罾。闹若雨前蚁，多于秋后蝇。
　　岂思鳞作簟，仍计腹为灯。浩荡天池路，翱翔欲化鹏。

卷540_59 「天涯」李商隐
　　春日在天涯，天涯日又斜。莺啼如有泪，为湿最高花。

卷540_60 「喜舍弟羲叟及第上礼部魏公」李商隐
　　国以斯文重，公仍内署来。风标森太华，星象逼中台。
　　朝满迁莺侣，门多吐凤才。宁同鲁司寇，惟铸一颜回。

卷540_61 「哀筝」李商隐
　　延颈全同鹤，柔肠素怯猿。湘波无限泪，蜀魄有馀冤。
　　轻幰长无道，哀筝不出门。何由问香炷，翠幕自黄昏。

卷540_62 「自南山北归经分水岭」李商隐
　　水急愁无地，山深故有云。那通极目望，又作断肠分。
　　郑驿来虽及，燕台哭不闻。犹馀遗意在，许刻镇南勋。

卷540_63 「旧顿（顿，宿食处也。天子行幸住宿处，亦曰顿）」李商隐
　　东人望幸久咨嗟，四海于今是一家。
　　犹锁平时旧行殿，尽无宫户有宫鸦。

卷540_64 「代董秀才却扇」李商隐
　　莫将画扇出帷来，遮掩春山滞上才。
　　若道团圆似明月，此中须放桂花开。

卷540_65 「有感」李商隐
　　非关宋玉有微辞，却是襄王梦觉迟。
　　一自高唐赋成后，楚天云雨尽堪疑。

卷540_66 「骊山有感」李商隐
　　骊岫飞泉泛暖香，九龙呵护玉莲房。
　　平明每幸长生殿，不从金舆惟寿王。

卷540_67 「别智玄法师」李商隐
　　云鬓无端怨别离，十年移易住山期。
　　东西南北皆垂泪，却是杨朱真本师。

卷540_68 「赠孙绮新及第」李商隐
　　长乐遥听上苑钟，彩衣称庆桂香浓。
　　陆机始拟夸文赋，不觉云间有士龙。

卷540_69 「代秘书赠弘文馆诸校书」李商隐
　　清切曹司近玉除，比来秋兴复何如。
　　崇文馆里丹霜后，无限红梨忆校书。

卷540_70 「乱石」李商隐
　　虎踞龙蹲纵复横，星光渐减雨痕生。
　　不须并碍东西路，哭杀厨头阮步兵。

卷540_71 「日日」李商隐
　　日日春光斗日光，山城斜路杏花香。
　　几时心绪浑无事，得及游丝百尺长。

卷540_72 「过楚宫」李商隐
　　巫峡迢迢旧楚宫，至今云雨暗丹枫。
　　微生尽恋人间乐，只有襄王忆梦中。

卷540_73 「龙池」李商隐
　　龙池赐酒敞云屏，羯鼓声高众乐停。
　　夜半宴归宫漏永，薛王沉醉寿王醒。

卷540_74 「泪」李商隐
　　永巷长年怨绮罗，离情终日思风波。湘江竹上痕无限，
　　岘首碑前洒几多。人去紫台秋入塞，兵残楚帐夜闻歌。
　　朝来灞水桥边问，未抵青袍送玉珂。

卷540_75 「十字水期韦潘侍御同年不至时韦寓居水次故郭汾宁宅」李商隐
　　伊水溅溅相背流，朱栏画阁几人游。漆灯夜照真无数，
　　蜡炬晨炊竟未休。顾我有怀同大梦，期君不至更沈忧。
　　西园碧树今谁主，与近高窗卧听秋。

卷540_76 「流莺」李商隐
　　流莺漂荡复参差，渡陌临流不自持。巧啭岂能无本意，
　　良辰未必有佳期。风朝露夜阴晴里，万户千门开闭时。
　　曾苦伤春不忍听，凤城何处有花枝。

卷540_77 「出关宿盘豆馆对丛芦有感」李商隐
　　芦叶梢梢夏景深，邮亭暂欲洒尘襟。昔年曾是江南客，
　　此日初为关外心。思子台边风自急，玉娘湖上月应沉。
　　清声不远行人去，一世荒城伴夜砧。

卷540_78 「和韩录事送宫人入道」李商隐
　　星使追还不自由，双童捧上绿琼輈.九枝灯下朝金殿，
　　三素云中侍玉楼。凤女颠狂成久别，月娥孀独好同游。
　　当时若爱韩公子，埋骨成灰恨未休。

卷540_79 「即目」李商隐
　　小鼎煎茶面曲池，白须道士竹间棋。
　　何人书破蒲葵扇，记著南塘移树时。

卷540_80 「圣女祠」李商隐
　　杳蔼逢仙迹，苍茫滞客途。何年归碧落，此路向皇都。
　　消息期青雀，逢迎异紫姑。肠回楚国梦，心断汉宫巫。
　　从骑裁寒竹，行车荫白榆。星娥一去后，月姊更来无。
　　寡鹄迷苍壑，羁凰怨翠梧。惟应碧桃下，方朔是狂夫。

卷540_81 「七月二十九日崇让宅宴作」李商隐
　　露如微霰下前池，月过回塘万竹悲。浮世本来多聚散，
　　红蕖何事亦离披。悠扬归梦惟灯见，濩落生涯独酒知。
　　岂到白头长只尔，嵩阳松雪有心期。

卷540_82 「赠从兄阆之」李商隐
　　怅望人间万事违，私书幽梦约忘机。荻花村里鱼标在，
　　石藓庭中鹿迹微。幽径定携僧共入，寒塘好与月相依。
　　城中猘犬憎兰佩，莫损幽芳久不归。

卷540_83 「吴宫」李商隐
　　龙槛沉沉水殿清，禁门深掩断人声。
　　吴王宴罢满宫醉，日暮水漂花出城。

卷540_84 「常娥」李商隐
　　云母屏风烛影深，长河渐落晓星沈。
　　常娥应悔偷灵药，碧海青天夜夜心。

卷540_85 「残花」李商隐
　　残花啼露莫留春，尖发谁非怨别人。
　　若但掩关劳独梦，宝钗何日不生尘。

卷540_86 「天津西望」李商隐
　　虏马崩腾忽一狂，翠华无日到东方。
　　天津西望肠真断，满眼秋波出苑墙。

卷540_87 「西亭」李商隐
　　此夜西亭月正圆，疏帘相伴宿风烟。
　　梧桐莫更翻清露，孤鹤从来不得眠。

卷540_88 「忆住一师」李商隐
　　无事经年别远公，帝城钟晓忆西峰。
　　炉烟消尽寒灯晦，童子开门雪满松。

卷540_89 「昨夜」李商隐
　　不辞鶗鴂妒年芳，但惜流尘暗烛房。
　　昨夜西池凉露满，桂花吹断月中香。

卷540_90 「海客」李商隐
　　海客乘槎上紫氛，星娥罢织一相闻。
　　只应不惮牵牛妒，聊用支机石赠君。

卷540_91 「初食笋呈座中」李商隐
　　嫩箨香苞初出林，於陵论价重如金。
　　皇都陆海应无数，忍剪凌云一寸心。

卷540_92 「早起」李商隐
　　风露澹清晨，帘间独起人。莺花啼又笑，毕竟是谁春。

卷540_93 「寄蜀客」李商隐
　　君到临邛问酒垆，近来还有长卿无。
　　金徽却是无情物，不许文君忆故夫。

卷540_94 「行至金牛驿寄兴元渤海尚书」李商隐
　　楼上春云水底天，五云章色破巴笺。诸生个个王恭柳，
　　从事人人庾杲莲。六曲屏风江雨急，九枝灯檠夜珠圆。
　　深惭走马金牛路，骤和陈王白玉篇。

卷540_95 「深树见一颗樱桃尚在」李商隐
　　高桃留晚实，寻得小庭南。矮堕绿云髻，欹危红玉簪。
　　惜堪充凤食，痛已被莺含。越鸟夸香荔，齐名亦未甘。

卷540_96 「细雨」李商隐
　　帷飘白玉堂，簟卷碧牙床。楚女当时意，萧萧发彩凉。

卷540_97 「歌舞」李商隐
　　遏云歌响清，回雪舞腰轻。只要君流眄，君倾国自倾。

卷540_98 「海上」李商隐
　　石桥东望海连天，徐福空来不得仙。
　　直遣麻姑与搔背，可能留命待桑田。

卷540_99 「魏侯第东北楼堂郢叔言别，聊用书所见成篇」李商隐
　　暗楼连夜阁，不拟为黄昏。未必断别泪，何曾妨梦魂。
　　疑穿花逶迤，渐近火温黁.海底翻无水，仙家却有村。
　　锁香金屈戌，殢酒玉昆仑。羽白风交扇，冰清月映盆。
　　旧欢尘自积，新岁电犹奔。霞绮空留段，云峰不带根。
　　念君千里舸，江草漏灯痕。

卷540_100 「白云夫旧居」李商隐
　　平生误识白云夫，再到仙檐忆酒垆。
　　墙外万株人绝迹，夕阳惟照欲栖乌。

卷540_101 「同学彭道士参寥」李商隐
　　莫羡仙家有上真，仙家暂谪亦千春。
　　月中桂树高多少，试问西河斫树人。

卷540_102 「到秋」李商隐
　　扇风淅沥簟流离，万里南风滞所思。
　　守到清秋还寂寞，叶丹苔碧闭门时。

卷540_103 「华师」李商隐
　　孤鹤不睡云无心，衲衣筇杖来西林。
　　院门昼锁回廊静，秋日当阶柿叶阴。

卷540_104 「华岳下题西王母庙」李商隐
　　神仙有分岂关情，八马虚随落日行。
　　莫恨名姬中夜没，君王犹自不长生。

卷540_105 「过华清内厩门」李商隐
　　华清别馆闭黄昏，碧草悠悠内厩门。
　　自是明时不巡幸，至今青海有龙孙。

卷540_106 「乐游原」李商隐
　　万树鸣蝉隔岸虹，乐游原上有西风。
　　羲和自趁虞泉宿，不放斜阳更向东。

卷540_107 「赠荷花」李商隐
　　世间花叶不相伦，花入金盆叶作尘。惟有绿荷红菡萏，

卷舒开合任天真。此花此叶常相映，翠减红衰愁杀人。

卷540_108 「丹丘」李商隐
　　青女丁宁结夜霜，羲和辛苦送朝阳。
　　丹丘万里无消息，几对梧桐忆凤凰。

卷540_109 「房君珊瑚散」李商隐
　　不见姮娥影，清秋守月轮。月中闲杵臼，桂子捣成尘。

卷540_110 「小桃园」李商隐
　　竟日小桃园，休寒亦未暄。坐莺当酒重，送客出墙繁。
　　啼久艳粉薄，舞多香雪翻。犹怜未圆月，先出照黄昏。

卷540_111 「嘲樱桃」李商隐
　　朱实鸟含尽，青楼人未归。南园无限树，独自叶如帏。

卷540_112 「和张秀才落花有感」李商隐
　　晴暖感馀芳，红苞杂绛房。落时犹自舞，扫后更闻香。
　　梦罢收罗荐，仙归敕玉箱。回肠九回后，犹有剩回肠。

卷540_113 「代越公房妓嘲徐公主（一作代公主答）」李商隐
　　笑啼俱不敢，几欲是吞声。遽遣离琴怨，都由半镜明。
　　应防啼与笑，微露浅深情。

卷540_114 「代贵公主」李商隐
　　芳条得意红，飘落忽西东。分逐春风去，风回得故丛。
　　明朝金井露，始看忆春风。

卷540_115 「凤」李商隐
　　万里峰峦归路迷，未判容彩借山鸡。
　　新春定有将雏乐，阿阁华池两处栖。

卷540_116 「昭肃皇帝挽歌辞三首」李商隐
　　九县怀雄武，三灵仰睿文。周王传叔父，汉后重神君。
　　玉律朝惊露，金茎夜切云。笳箫凄欲断，无复咏横汾。
　　玉塞惊宵柝，金桥罢举烽。始巢阿阁凤，旋驾鼎湖龙。
　　门咽通神鼓，楼凝警夜钟。小臣观吉从，犹误欲东封。
　　莫验昭华琯，虚传甲帐神。海迷求药使，雪隔献桃人。
　　桂寝青云断，松扉白露新。万方同象鸟，举恸满秋尘。

卷540_117 「梓州罢吟寄同舍」李商隐
　　不拣花朝与雪朝，五年从事霍嫖姚。君缘接座交珠履，
　　我为分行近翠翘。楚雨含情皆有托，漳滨卧病竟无憀.
　　长吟远下燕台去，惟有衣香染未销。

卷540_118 「无题二首」李商隐
　　凤尾香罗薄几重，碧文圆顶夜深缝。扇裁月魄羞难掩，
　　车走雷声语未通。曾是寂寥金烬暗，断无消息石榴红。
　　斑骓只系垂杨岸，何处西南任好风。
　　重帷深下莫愁堂，卧后清宵细细长。神女生涯原是梦，
　　小姑居处本无郎。风波不信菱枝弱，月露谁教桂叶香。
　　直道相思了无益，未妨惆怅是清狂。

卷540_119 「病中早访招国李十将军遇挈家游曲江」李商隐
　　十顷平波溢岸清，病来惟梦此中行。
　　相如未是真消渴，犹放沱江过锦城。

卷540_120 「昨日」李商隐
　　昨日紫姑神去也，今朝青鸟使来赊。未容言语还分散，
　　少得团圆足怨嗟。二八月轮蟾影破，十三弦柱雁行斜。
　　平明钟后更何事，笑倚墙边梅树花。

卷540_121 「樱桃花下」李商隐
　　流莺舞蝶两相欺，不取花芳正结时。
　　他日未开今日谢，嘉辰长短是参差。

卷540_122 「故驿迎吊故桂府常侍有感」李商隐
　　饥乌翻树晚鸡啼，泣过秋原没马泥。
　　二纪征南恩与旧，此时丹旐玉山西。

卷540_123 「槿花」李商隐
　　风露凄凄秋景繁，可怜荣落在朝昏。
　　未央宫里三千女，但保红颜莫保恩。

卷540_124 「暮秋独游曲江」李商隐
　　荷叶生时春恨生，荷叶枯时秋恨成。
　　深知身在情长在，怅望江头江水声。

卷540_125 「任弘农尉献州刺史乞假还京」李商隐
　　黄昏封印点刑徒，愧负荆山入座隅。
　　却羡卞和双刖足，一生无复没阶趋。

卷540_126 「赠句芒神」李商隐
　　佳期不定春期赊，春物夭阏兴咨嗟。
　　愿得句芒索青女，不教容易损年华。

卷540_127 「无愁果有愁曲北齐歌」李商隐
　　东有青龙西白虎，中含福星包世度。玉壶渭水笑清潭，
　　凿天不到牵牛处。骐驎踏云天马狞，牛山撼碎珊瑚声。
　　秋娥点滴不成泪，十二玉楼无故钉。推烟唾月抛千里，
　　十番红桐一行死。白杨别屋鬼迷人，空留暗记如蚕纸。
　　日暮向风牵短丝，血凝血散今谁是。

卷540_128 「房中曲」李商隐
　　蔷薇泣幽素，翠带花钱小。娇郎痴若云，抱日西帘晓。
　　枕是龙宫石，割得秋波色。玉簟失柔肤，但见蒙罗碧。
　　忆得前年春，未语含悲辛。归来已不见，锦瑟长于人。
　　今日涧底松，明日山头檗。愁到天池翻，相看不相识。

卷540_129 「齐梁晴云」李商隐
　　缓逐烟波起，如妒柳绵飘。故临飞阁度，欲入回陂销。
　　萦歌怜画扇，敞景弄柔条。更奈天南位，牛渚宿残宵。

卷540_130 「效徐陵体赠更衣」李商隐
　　密帐真珠络，温帏翡翠装。楚腰知便宠，宫眉正斗强。
　　结带悬栀子，绣领刺鸳鸯。轻寒衣省夜，金斗熨沈香。

卷540_131 「又效江南曲」李商隐
　　郎船安两桨，侬舸动双桡。扫黛开宫额，裁裙约楚腰。
　　乖期方积思，临酒欲拌娇。莫以采菱唱，欲羡秦台箫。

卷540_132 「月夜重寄宋华阳姊妹」李商隐
　　偷桃窃药事难兼，十二城中锁彩蟾。
　　应共三英同夜赏，玉楼仍是水精帘。

卷540_133 「访人不遇留别馆」李商隐
　　卿卿不惜锁窗春，去作长楸走马身。
　　闲倚绣帘吹柳絮，日高深院断无人。

卷540_134 「雨中长乐水馆送赵十五滂不及」李商隐
　　碧云东去雨云西，苑路高高驿路低。
　　秋水绿芜终尽分，夫君太骋锦障泥。

卷540_135 「汴上送李郢之苏州」李商隐
　　人高诗苦滞夷门，万里梁王有旧园。烟幌自应怜白纻，
　　月楼谁伴咏黄昏。露桃涂颊依苔井，风柳夸腰住水村。
　　苏小小坟今在否，紫兰香径与招魂。

卷540_136 「赠郑谠处士」李商隐
　　浪迹江湖白发新，浮云一片是吾身。寒归山观随棋局，
　　暖入汀洲逐钓轮。越桂留烹张翰鲙，蜀姜供煮陆机莼。
　　相逢一笑怜疏放，他日扁舟有故人。

卷540_137 「复至裴明府所居」李商隐
　　伊人卜筑自幽深，桂巷杉篱不可寻。柱上雕虫对书字，
　　槽中瘦马仰听琴。求之流辈岂易得，行矣关山方独吟。
　　赊取松醪一斗酒，与君相伴洒烦襟。

卷540_138 「览古」李商隐
　　莫恃金汤忽太平，草间霜露古今情。空糊赪壤真何益，
　　欲举黄旗竟未成。长乐瓦飞随水逝，景阳钟堕失天明。
　　回头一吊箕山客，始信逃尧不为名。

卷540_139 「子初郊墅」李商隐
　　看山对酒君思我，听鼓离城我访君。腊雪已添墙下水，
　　斋钟不散槛前云。阴移竹柏浓还淡，歌杂渔樵断更闻。
　　亦拟村南买烟舍，子孙相约事耕耘。

卷540_140 「汉南书事」李商隐
　　西师万众几时回，哀痛天书近已裁。文吏何曾重刀笔，
　　将军犹自舞轮台。几时拓土成王道，从古穷兵是祸胎。
　　陛下好生千万寿，玉楼长御白云杯。

卷540_141 「当句有对」李商隐
　　密迩平阳接上兰，秦楼鸳瓦汉宫盘。池光不定花光乱，
　　日气初涵露气干。但觉游蜂饶舞蝶，岂知孤凤忆离鸾。
　　三星自转三山远，紫府程遥碧落宽。

卷540_142 「井络」李商隐
　　井络天彭一掌中，漫夸天设剑为峰。阵图东聚燕江石，
　　边柝西悬雪岭松。堪叹故君成杜宇，可能先主是真龙。
　　将来为报奸雄辈，莫向金牛访旧踪。

卷540_143 「写意」李商隐
　　燕雁迢迢隔上林，高秋望断正长吟。人间路有潼江险，
　　天外山惟玉垒深。日向花间留返照，云从城上结层阴。
　　三年已制思乡泪，更入新年恐不禁。

卷540_144 「随师东」李商隐
　　东征日调万黄金，几竭中原买斗心。军令未闻诛马谡，
　　捷书惟是报孙歆。但须鸑鷟巢阿阁，岂假鸱鸮在泮林。
　　可惜前朝玄菟郡，积骸成莽阵云深。

卷540_145 「宋玉」李商隐
　　何事荆台百万家，惟教宋玉擅才华。楚辞已不饶唐勒，
　　风赋何曾让景差。落日渚宫供观阁，开年云梦送烟花。
　　可怜庾信寻荒径，犹得三朝托后车。

卷540_146 「韩同年新居饯韩西迎家室戏赠」李商隐
　　籍籍征西万户侯，新缘贵婿起朱楼。一名我漫居先甲，
　　千骑君翻在上头。云路招邀回彩凤，天河迢递笑牵牛。
　　南朝禁脔无人近，瘦尽琼枝咏四愁。

卷540_147 「奉和太原公送前杨秀才戴兼招杨正字戎」李商隐
　　潼关地接古弘农，万里高飞雁与鸿。桂树一枝当白日，
　　芸香三代继清风。仙舟尚惜乖双美，彩服何由得尽同。
　　谁惮士龙多笑疾，美髭终类晋司空。

卷540_148 「池边」李商隐
　　玉管葭灰细细吹，流莺上下燕参差。
　　日西千绕池边树，忆把枯条撼雪时。

卷540_149 「贾生」李商隐
　　宣室求贤访逐臣，贾生才调更无伦。
　　可怜夜半虚前席，不问苍生问鬼神。

卷540_150 「送王十三校书分司」李商隐
　　多少分曹掌秘文，洛阳花雪梦随君。
　　定知何逊缘联句，每到城东忆范云。

卷540_151 「寄恼韩同年二首（时韩住萧洞）」李商隐
　　帘外辛夷定已开，开时莫放艳阳回。
　　年华若到经风雨，便是胡僧话劫灰。
　　龙山晴雪凤楼霞，洞里迷人有几家。
　　我为伤春心自醉，不劳君劝石榴花。

卷540_152 「谒山」李商隐
　　从来系日乏长绳，水去云回恨不胜。
　　欲就麻姑买沧海，一杯春露冷如冰。

卷540_153 「钧天」李商隐
　　上帝钧天会众灵，昔人因梦到青冥。
　　伶伦吹裂孤生竹，却为知音不得听。

卷540_154 「失猿」李商隐
　　祝融南去万重云，清啸无因更一闻。
　　莫遣碧江通箭道，不教肠断忆同群。

卷540_155 「戏题友人壁」李商隐
　　花径逶迤柳巷深，小阑亭午啭春禽。
　　相如解作长门赋，却用文君取酒金。

卷540_156 「假日」李商隐
　　素琴弦断酒瓶空，倚坐欹眠日已中。
　　谁向刘灵天幕内，更当陶令北窗风。

卷540_157 「寄远」李商隐
　　姮娥捣药无时已，玉女投壶未肯休。
　　何日桑田俱变了，不教伊水向东流。

卷540_158 「王昭君」李商隐
　　毛延寿画欲通神，忍为黄金不顾人。
　　马上琵琶行万里，汉宫长有隔生春。

卷540_159 「旧将军」李商隐
　　云台高议正纷纷，谁定当时荡寇勋。
　　日暮灞陵原上猎，李将军是故将军。

卷540_160 「曼倩辞」李商隐
　　十八年来堕世间，瑶池归梦碧桃闲。
　　如何汉殿穿针夜，又向窗中觑阿环。

卷540_161 「所居」李商隐
　　窗下寻书细，溪边坐石平。水风醒酒病，霜日曝衣轻。
　　鸡黍随人设，蒲鱼得地生。前贤无不谓，容易即遗名。

卷540_162 「高松」李商隐
　　高松出众木，伴我向天涯。客散初晴候，僧来不语时。
　　有风传雅韵，无雪试幽姿。上药终相待，他年访伏龟。

卷540_163 「访秋」李商隐
　　酒薄吹还醒，楼危望已穷。江皋当落日，帆席见归风。
　　烟带龙潭白，霞分鸟道红。殷勤报秋意，只是有丹枫。

卷540_164 「昭州」李商隐
　　桂水春犹早，昭川日正西。虎当官道斗，猿上驿楼啼。
　　绳烂金沙井，松干乳洞梯。乡音殊可骇，仍有醉如泥。

卷540_165 「哭刘司户蕡」李商隐
　　路有论冤谪，言皆在中兴。空闻迁贾谊，不待相孙弘。
　　江阔惟回首，天高但抚膺。去年相送地，春雪满黄陵。

卷540_166 「裴明府居止」李商隐
　　爱君茅屋下，向晚水溶溶。试墨书新竹，张琴和古松。
　　坐来闻好鸟，归去度疏钟。明日还相见，桥南贳酒醲.

卷540_167 「陆发荆南始至商洛」李商隐
　　昔去真无奈，今还岂自知。青辞木奴橘，紫见地仙芝。
　　四海秋风阔，千岩暮景迟。向来忧际会，犹有五湖期。

卷540_168 「陈后宫」李商隐
　　玄武开新苑，龙舟宴幸频。渚莲参法驾，沙鸟犯句陈。
　　寿献金茎露，歌翻玉树尘。夜来江令醉，别诏宿临春。

卷540_169 「乐游原」李商隐
　　春梦乱不记，春原登已重。青门弄烟柳，紫阁舞云松。
　　拂砚轻冰散，开尊绿酎浓。无悰托诗遣，吟罢更无悰。

卷540_170 「赠子直花下（令狐绹字子直）」李商隐
　　池光忽隐墙，花气乱侵房。屏缘蝶留粉，窗油蜂印黄。
　　官书推小吏，侍史从清郎。并马更吟去，寻思有底忙。

卷540_171 「小园独酌」李商隐
　　柳带谁能结，花房未肯开。空馀双蝶舞，竟绝一人来。
　　半展龙须席，轻斟玛瑙杯。年年春不定，虚信岁前梅。

卷540_172 「思归」李商隐
　　固有楼堪倚，能无酒可倾。岭云春沮洳，江月夜晴明。
　　鱼乱书何托，猿哀梦易惊。旧居连上苑，时节正迁莺。

卷540_173 「献寄旧府开封公（开封公，令狐楚也）」李商隐
　　幕府三年远，春秋一字褒。书论秦逐客，赋续楚离骚。
　　地理南溟阔，天文北极高。酬恩抚身世，未觉胜鸿毛。

卷540_174 「向晚」李商隐
　　当风横去幰，临水卷空帷。北土秋千罢，南朝祓禊归。
　　花情羞脉脉，柳意怅微微。莫叹佳期晚，佳期自古稀。

卷540_175 「春游」李商隐
　　桥峻斑骓疾，川长白鸟高。烟轻惟润柳，风滥欲吹桃。
　　徙倚三层阁，摩挲七宝刀。庾郎年最少，青草妒春袍。

卷540_176 「离席」李商隐
　　出宿金尊掩，从公玉帐新。依依向馀照，远远隔芳尘。
　　细草翻惊雁，残花伴醉人。杨朱不用劝，只是更沾巾。

卷540_177 「俳谐」李商隐
　　短顾何由遂，迟光且莫惊。莺能歌子夜，蝶解舞宫城。
　　柳讶眉双浅，桃猜粉太轻。年华有情状，吾岂怯平生。

卷540_178 「细雨」李商隐
　　萧洒傍回汀，依微过短亭。气凉先动竹，点细未开萍。
　　稍促高高燕，微疏的的萤。故园烟草色，仍近五门青。

卷540_179 「商於新开路」李商隐
　　六百商於路，崎岖古共闻。蜂房春欲暮，虎阱日初曛。
　　路向泉间辨，人从树杪分。更谁开捷径，速拟上青云。

卷540_180 「题郑大有隐居」李商隐
　　结构何峰是，喧闲此地分。石梁高泻月，樵路细侵云。
　　偃卧蛟螭室，希夷鸟兽群。近知西岭上，玉管有时闻。

卷540_181 「夜饮」李商隐
　　卜夜容衰鬓，开筵属异方。烛分歌扇泪，雨送酒船香。
　　江海三年客，乾坤百战场。谁能辞酩酊，淹卧剧清漳。

卷540_182 「江上」李商隐
　　万里风来地，清江北望楼。云通梁苑路，月带楚城秋。
　　刺字从漫灭，归途尚阻修。前程更烟水，吾道岂淹留。

卷540_183 「凉思」李商隐
　　客去波平槛，蝉休露满枝。永怀当此节，倚立自移时。
　　北斗兼春远，南陵寓使迟。天涯占梦数，疑误有新知。

卷540_184 「鸾凤」李商隐
　　旧镜鸾何处，衰桐凤不栖。金钱饶孔雀，锦段落山鸡。
　　王子调清管，天人降紫泥。岂无云路分，相望不应迷。

卷540_185 「李卫公（德裕）」李商隐
　　绛纱弟子音尘绝，鸾镜佳人旧会稀。
　　今日致身歌舞地，木棉花暖鹧鸪飞。

卷540_186 「韦蟾（一作寄怀韦蟾）」李商隐
　　谢家离别正凄凉，少傅临岐赌佩囊。
　　却忆短亭回首处，夜来烟雨满池塘。

卷540_187 「自贶」李商隐
　　陶令弃官后，仰眠书屋中。谁将五斗米，拟换北窗风。

卷540_188 「蝶」李商隐
　　孤蝶小徘徊，翩翾粉翅开。并应伤皎洁，频近雪中来。

卷540_189 「夜意」李商隐
　　帘垂幕半卷，枕冷被仍香。如何为相忆，魂梦过潇湘。

卷540_190 「因书」李商隐
　　绝徼南通栈，孤城北枕江。猿声连月槛，鸟影落天窗。
　　海石分棋子，郫筒当酒缸。生归话辛苦，别夜对凝釭.

卷540_191 「奉寄安国大师兼简子蒙」李商隐
　　忆奉莲花座，兼闻贝叶经。岩光分蜡屐，涧响入铜瓶。
　　日下徒推鹤，天涯正对萤。鱼山羡曹植，眷属有文星。

卷540_192 「闲游」李商隐
　　危亭题竹粉，曲沼嗅荷花。数日同携酒，平明不在家。
　　寻幽殊未极，得句总堪夸。强下西楼去，西楼倚暮霞。

卷540_193 「县中恼饮席」李商隐
　　晚醉题诗赠物华，罢吟还醉忘归家。
　　若无江氏五色笔，争奈河阳一县花。

卷540_194 「题李上谟壁」李商隐
　　旧著思玄赋，新编杂拟诗。江庭犹近别，山舍得幽期。
　　嫩割周颙韭，肥烹鲍照葵。饱闻南烛酒，仍及拨醅时。

卷540_195 「江村题壁」李商隐
　　沙岸竹森森，维艄听越禽。数家同老寿，一径自阴深。
　　喜客尝留橘，应官说采金。倾壶真得地，爱日静霜砧。

卷540_196 「即日」李商隐
　　桂林闻旧说，曾不异炎方。山响匡床语，花飘度腊香。
　　几时逢雁足，著处断猿肠。独抚青青桂，临城忆雪霜。

卷540_197 「漫成五章」李商隐
　　沈宋裁辞矜变律，王杨落笔得良朋。
　　当时自谓宗师妙，今日惟观对属能。
　　李杜操持事略齐，三才万象共端倪。
　　集仙殿与金銮殿，可是苍蝇惑曙鸡。
　　生儿古有孙征虏，嫁女今无王右军。
　　借问琴书终一世，何如旗盖仰三分。
　　代北偏师衔使节，关中裨将建行台。
　　不妨常日饶轻薄，且喜临戎用草莱。
　　郭令素心非黩武，韩公本意在和戎。
　　两都耆旧偏垂泪，临老中原见朔风。

卷540_198 「射鱼曲」李商隐
　　思牢弩箭磨青石，绣额蛮渠三虎力。寻潮背日伺泅鳞，
　　贝阙夜移鲸失色。纤纤粉簳馨香饵，绿鸭回塘养龙水。
　　含冰汉语远于天，何由回作金盘死。

卷540_199 「日高」李商隐
　　镀镮故锦縻轻拖，玉xC不动便门锁。水精眠梦是何人，
　　栏药日高红髲bQ.飞香上云春诉天，云梯十二门九关。
　　轻身灭影何可望，粉蛾帖死屏风上。

卷540_200 「宫中曲」李商隐
　　云母滤宫月，夜夜白于水。赚得羊车来，低扇遮黄子。
　　水精不觉冷，自刻鸳鸯翅。蚕缕茜香浓，正朝缠左臂。
　　巴笺两三幅，满写承恩字。欲得识青天，昨夜苍龙是。

卷540_201 「海上谣」李商隐
　　桂水寒于江，玉兔秋冷咽。海底觅仙人，香桃如瘦骨。
　　紫鸾不肯舞，满翅蓬山雪。借得龙堂宽，晓出揲云发。
　　刘郎旧香炷，立见茂陵树。云孙帖帖卧秋烟，
　　上元细字如蚕眠。

卷540_202 「李夫人三首」李商隐
　　一带不结心，两股方安髻。惭愧白茅人，月没教星替。
　　剩结茱萸枝，多擘秋莲的。独自有波光，彩囊盛不得。
　　蛮丝系条脱，妍眼和香屑。寿宫不惜铸南人，
　　柔肠早被秋眸割。清澄有馀幽素香，鳏鱼渴凤真珠房。
　　不知瘦骨类冰井，更许夜帘通晓霜。土花漠漠云茫茫，
　　黄河欲尽天苍苍。

卷540_203 「景阳宫井双桐」李商隐
　　秋港菱花干，玉盘明月蚀。血渗两枯心，情多去未得。
　　徒经白门伴，不见丹山客。未待刻作人，愁多有魂魄。
　　谁将玉盘与，不死翻相误。天更阔于江，孙枝觅郎主。
　　昔妒邻宫槐，道类双眉敛。今日繁红樱，抛人占长簟。
　　翠襦不禁绽，留泪啼天眼。寒灰劫尽问方知，
　　石羊不去谁相绊。

卷540_204 「秋日晚思」李商隐
　　桐槿日零落，雨馀方寂寥。枕寒庄蝶去，窗冷胤萤销。
　　取适琴将酒，忘名牧与樵。平生有游旧，一一在烟霄。

卷540_205 「春宵自遣」李商隐
　　地胜遗尘事，身闲念岁华。晚晴风过竹，深夜月当花。
　　石乱知泉咽，苔荒任径斜。陶然恃琴酒，忘却在山家。

卷540_206 「七夕偶题」李商隐
　　宝婺摇珠佩，常娥照玉轮。灵归天上匹，巧遗世间人。
　　花果香千户，笙竽滥四邻。明朝晒犊鼻，方信阮家贫。

卷540_207 「灵仙阁晚眺寄郓州韦评事」李商隐
　　愚公方住谷，仁者本依山。共誓林泉志，胡为尊俎间。
　　华莲开菡萏，荆玉刻孱颜。爽气临周道，岚光入汉关。
　　满壶从蚁泛，高阁已苔斑。想就安车召，宁期负矢还。
　　潘游全璧散，郭去半舟闲。定笑幽人迹，鸿轩不可攀。

卷540_208 「幽居冬暮」李商隐
　　羽翼摧残日，郊园寂寞时。晓鸡惊树雪，寒鹜守冰池。
　　急景忽云暮，颓年浸已衰。如何匡国分，不与夙心期。

卷540_209 「过姚孝子庐偶书」李商隐
　　拱木临周道，荒庐积古苔。鱼因感姜出，鹤为吊陶来。
　　两鬓蓬常乱，双眸血不开。圣朝敦尔类，非独路人哀。

卷540_210 「赋得月照冰池」李商隐
　　皓月方离海，坚冰正满池。金波双激射，璧彩两参差。
　　影占徘徊处，光含的皪时。高低连素色，上下接清规。
　　顾兔飞难定，潜鱼跃未期。鹊惊俱欲绕，狐听始无疑。
　　似镜将盈手，如霜恐透肌。独怜游玩意，达晓不知疲。

卷540_211 「永乐县所居一草一木无非自栽今春悉已芳茂因书即事一章」李商隐
　　手种悲陈事，心期玩物华。柳飞彭泽雪，桃散武陵霞。
　　枳嫩栖鸾叶，桐香待凤花。绶藤萦弱蔓，袍草展新芽。
　　学植功虽倍，成蹊迹尚赊。芳年谁共玩，终老邵平瓜。

卷540_212 「南潭上亭宴集以疾后至因而抒情」李商隐
　　马卿聊应召，谢傅已登山。歌发百花外，乐调深竹间。
　　鹢舟萦远岸，鱼钥启重关。莺蝶如相引，烟萝不暇攀。
　　佳人启玉齿，上客颔朱颜。肯念沉痾士，俱期倒载还。

卷540_213 「寒食行次冷泉驿」李商隐
　　驿途仍近节，旅宿倍思家。独夜三更月，空庭一树花。
　　介山当驿秀，汾水绕关斜。自怯春寒苦，那堪禁火赊。

卷540_214 「寄华岳孙逸人」李商隐
　　灵岳几千仞，老松逾百寻。攀崖仍蹑壁，啖叶复眠阴。
　　海上呼三岛，斋中戏五禽。唯应逢阮籍，长啸作鸾音。

卷540_215 「戏题赠稷山驿吏王全」李商隐
　　绛台驿吏老风尘，耽酒成仙几十春。
　　过客不劳询甲子，惟书亥字与时人。

卷540_216 「和韦潘前辈七月十二日夜泊池州城下先寄上李使君」李商隐
　　桂含爽气三秋首，蓂吐中旬二叶新。
　　正是澄江如练处，玄晖应喜见诗人。

卷540_217 「花下醉」李商隐
　　寻芳不觉醉流霞，倚树沉眠日已斜。
　　客散酒醒深夜后，更持红烛赏残花。

卷540_218 「所居永乐县久旱，县宰祈祷得雨，因赋诗」李商隐
　　甘膏滴滴是精诚，昼夜如丝一尺盈。
　　只怪闾阎喧鼓吹，邑人同报朿长生。

　　　　　　　　　　　　　　卷五百四十一

卷541_1 「正月十五夜闻京有灯，恨不得观」李商隐
　　月色灯光满帝都，香车宝辇隘通衢。
　　身闲不睹中兴盛，羞逐乡人赛紫姑。

卷541_2 「赠赵协律皙」李商隐
　　俱识孙公与谢公，二年歌哭处还同。已叨邹马声华末，
　　更共刘卢族望通。南省恩深宾馆在，东山事往妓楼空。
　　不堪岁暮相逢地，我欲西征君又东。

卷541_3 「摇落」李商隐
　　摇落伤年日，羁留念远心。水亭吟断续，月幌梦飞沉。
　　古木含风久，疏萤怯露深。人闲始遥夜，地迥更清砧。
　　结爱曾伤晚，端忧复至今。未谙沧海路，何处玉山岑。
　　滩激黄牛暮，云屯白帝阴。遥知沾洒意，不减欲分襟。

卷541_4 「滞雨」李商隐
　　滞雨长安夜，残灯独客愁。故乡云水地，归梦不宜秋。

卷541_5 「偶题二首」李商隐
　　小亭闲眠微醉消，山榴海柏枝相交。
　　水文簟上琥珀枕，傍有堕钗双翠翘。
　　清月依微香露轻，曲房小院多逢迎。
　　春丛定见饶栖鸟，饮罢莫持红烛行。

卷541_6 「月」李商隐
　　过水穿楼触处明，藏人带树远含清。
　　初生欲缺虚惆怅，未必圆时即有情。

卷541_7 「夜冷」李商隐
　　树绕池宽月影多，村砧坞笛隔风萝。
　　西亭翠被馀香薄，一夜将愁向败荷。

卷541_8 「正月崇让宅」李商隐
　　密锁重关掩绿苔，廊深阁迥此徘徊。先知风起月含晕，
　　尚自露寒花未开。蝙拂帘旌终展转，鼠翻窗网小惊猜。
　　背灯独共馀香语，不觉犹歌起夜来。

卷541_9 「城外」李商隐
　　露寒风定不无情，临水当山又隔城。
　　未必明时胜蚌蛤，一生长共月亏盈。

卷541_10 「撰彭阳公志文毕有感」李商隐
　　延陵留表墓，岘首送沈碑。敢伐不加点，犹当无愧辞。
　　百生终莫报，九死谅难追。待得生金后，川原亦几移。

卷541_11 「北青萝」李商隐
　　残阳西入崦，茅屋访孤僧。落叶人何在，寒云路几层。
　　独敲初夜磬，闲倚一枝藤。世界微尘里，吾宁爱与憎。

卷541_12 「戏赠张书记」李商隐
　　别馆君孤枕，空庭我闭关。池光不受月，野气欲沉山。
　　星汉秋方会，关河梦几还。危弦伤远道，明镜惜红颜。
　　古木含风久，平芜尽日闲。心知两愁绝，不断若寻环。

卷541_13 「幽人」李商隐
　　丹灶三年火，苍崖万岁藤。樵归说逢虎，棋罢正留僧。
　　星斗同秦分，人烟接汉陵。东流清渭苦，不尽照衰兴。

卷541_14 「念远」李商隐
　　日月淹秦甸，江湖动越吟。苍桐应露下，白阁自云深。
　　皎皎非鸾扇，翘翘失凤簪。床空鄂君被，杵冷女媭砧。
　　北思惊沙雁，南情属海禽。关山已摇落，天地共登临。

卷541_15 「过故崔兖海宅与崔明秀才话旧因寄旧僚杜赵李三掾」李商隐
　　绛帐恩如昨，乌衣事莫寻。诸生空会葬，旧掾已华簪。
　　共入留宾驿，俱分市骏金。莫凭无鬼论，终负托孤心。

卷541_16 「微雨」李商隐
　　初随林霭动，稍共夜凉分。窗迥侵灯冷，庭虚近水闻。

卷541_17 「南山赵行军新诗盛称游宴之洽，因寄一绝」李商隐
　　莲幕遥临黑水津，櫜鞬无事但寻春。
　　梁王司马非孙武，且免宫中斩美人。

卷541_18 「曲江」李商隐
　　望断平时翠辇过，空闻子夜鬼悲歌。金舆不返倾城色，
　　玉殿犹分下苑波。死忆华亭闻唳鹤，老忧王室泣铜驼。
　　天荒地变心虽折，若比阳春意未多。

卷541_19 「景阳井」李商隐
　　景阳宫井剩堪悲，不尽龙鸾誓死期。
　　肠断吴王宫外水，浊泥犹得葬西施。

卷541_20 「故番禺侯以赃罪致不辜，事觉，母者他日过其门」李商隐
　　饮鸩非君命，兹身亦厚亡。江陵从种橘，交广合投香。
　　不见千金子，空馀数仞墙。杀人须显戮，谁举汉三章。

卷541_21 「咏云」李商隐
　　捧月三更断，藏星七夕明。才闻飘迥路，旋见隔重城。
　　潭暮随龙起，河秋压雁声。只应惟宋玉，知是楚神名。

卷541_22 「夜出西溪」李商隐
　　东府忧春尽，西溪许日曛。月澄新涨水，星见欲销云。
　　柳好休伤别，松高莫出群。军书虽倚马，犹未当能文。

卷541_23 「效长吉」李商隐
　　长长汉殿眉，窄窄楚宫衣。镜好鸾空舞，帘疏燕误飞。
　　君王不可问，昨夜约黄归。

卷541_24 「柳」李商隐
　　江南江北雪初消，漠漠轻黄惹嫩条。灞岸已攀行客手，
　　楚宫先骋舞姬腰。清明带雨临官道，晚日含风拂野桥。
　　如线如丝正牵恨，王孙归路一何遥。

卷541_25 「九月於东逢雪」李商隐
　　举家忻共报，秋雪堕前峰。岭外他年忆，於东此日逢。
　　粒轻还自乱，花薄未成重。岂是惊离鬓，应来洗病容。

卷541_26 「四皓庙」李商隐
　　本为留侯慕赤松，汉庭方识紫芝翁。
　　萧何只解追韩信，岂得虚当第一功。

卷541_27 「送阿龟归华」李商隐
　　草堂归意背烟萝，黄绶垂腰不奈何。
　　因汝华阳求药物，碧松根下茯苓多。

卷541_28 「九日」李商隐
　　曾共山翁把酒时，霜天白菊绕阶墀。十年泉下无人问，
　　九日樽前有所思。不学汉臣栽苜蓿，空教楚客咏江蓠。
　　郎君官贵施行马，东阁无因再得窥。

卷541_29 「僧院牡丹」李商隐
　　薄叶风才倚，枝轻雾不胜。开先如避客，色浅为依僧。
　　粉壁正荡水，缃帏初卷灯。倾城惟待笑，要裂几多缯。

卷541_30 「赠司勋杜十三员外」李商隐
　　杜牧司勋字牧之，清秋一首杜秋诗。前身应是梁江总，
　　名总还曾字总持。心铁已从干镆利，鬓丝休叹雪霜垂。
　　汉江远吊西江水，羊祜韦丹尽有碑。

卷541_31 「高花」李商隐
　　花将人共笑，篱外露繁枝。宋玉临江宅，墙低不碍窥。

卷541_32 「嘲桃」李商隐
　　无赖夭桃面，平时露井东。春风为开了，却拟笑春风。

卷541_33 「送丰都李尉」李商隐
　　万古商於地，凭君泣路岐。固难寻绮季，可得信张仪。
　　雨气燕先觉，叶阴蝉遽知。望乡尤忌晚，山晚更参差。

卷541_34 「天平公座中呈令狐令公时蔡京在坐京曾为僧徒故有第五句」李商隐
　　罢执霓旌上醮坛，慢妆娇树水晶盘。更深欲诉蛾眉敛，
　　衣薄临醒玉艳寒。白足禅僧思败道，青袍御史拟休官。
　　虽然同是将军客，不敢公然子细看。

卷541_35 「江上忆严五广休（一本入集外诗）」李商隐
　　征南幕下带长刀，梦笔深藏五色毫。
　　逢著澄江不敢咏，镇西留与谢功曹。

卷541_36 「饯席重送从叔余之梓州」李商隐
　　莫叹万重山，君还我未还。武关犹怅望，何况百牢关。

卷541_37 「访隐」李商隐
　　路到层峰断，门依老树开。月从平楚转，泉自上方来。
　　薤白罗朝馔，松黄暖夜杯。相留笑孙绰，空解赋天台。

卷541_38 「寓兴」李商隐
　　薄宦仍多病，从知竟远游。谈谐叨客礼，休浣接冥搜。
　　树好频移榻，云奇不下楼。岂关无景物，自是有乡愁。

卷541_39 「东南」李商隐
　　东南一望日中乌，欲逐羲和去得无。
　　且向秦楼棠树下，每朝先觅照罗敷。

卷541_40 「归来」李商隐
　　旧隐无何别，归来始更悲。难寻白道士，不见惠禅师。
　　草径虫鸣急，沙渠水下迟。却将波浪眼，清晓对红梨。

卷541_41 「子直晋昌李花（得分字）」李商隐
　　吴馆何时熨，秦台几夜熏。绡轻谁解卷，香异自先闻。
　　月里谁无姊，云中亦有君。樽前见飘荡，愁极客襟分。

卷541_42 「河清与赵氏昆季宴集得拟杜工部」李商隐
　　胜概殊江右，佳名逼渭川。虹收青嶂雨，鸟没夕阳天。
　　客鬓行如此，沧波坐渺然。此中真得地，漂荡钓鱼船。

卷541_43 「寓目」李商隐
　　园桂悬心碧，池莲饫眼红。此生真远客，几别即衰翁。
　　小幌风烟入，高窗雾雨通。新知他日好，锦瑟傍朱栊。

卷541_44 「题道静院院在中条山故王颜中丞所置虢州刺史…写真存焉」李商隐
　　紫府丹成化鹤群，青松手植变龙文。壶中别有仙家日，
　　岭上犹多隐士云。独坐遗芳成故事，褰帷旧貌似元君。
　　自怜筑室灵山下，徒望朝岚与夕曛。

卷541_45 「赋得桃李无言」李商隐
　　夭桃花正发，秾李蕊方繁。应候非争艳，成蹊不在言。
　　静中霞暗吐，香处雪潜翻。得意摇风态，含情泣露痕。
　　芬芳光上苑，寂默委中园。赤白徒自许，幽芳谁与论。

卷541_46 「登霍山驿楼」李商隐
　　庙列前峰迥，楼开四望穷。岭鼷岚色外，陂雁夕阳中。
　　弱柳千条露，衰荷一面风。壶关有狂孽，速继老生功。

卷541_47 「寄和水部马郎中题兴德驿，时昭义已平」李商隐
　　仙郎倦去心，郑驿暂登临。水色潇湘阔，沙程朔漠深。
　　鹢舟时往复，鸥鸟恣浮沉。更想逢归马，悠悠岳树阴。

卷541_48 「题小松」李商隐
　　怜君孤秀植庭中，细叶轻阴满座风。桃李盛时虽寂寞，
　　雪霜多后始青葱。一年几变枯荣事，百尺方资柱石功。
　　为谢西园车马客，定悲摇落尽成空。

卷541_49 「行次昭应县道上，送户部李郎中充昭义攻讨」李商隐
　　将军大旆扫狂童，诏选名贤赞武功。暂逐虎牙临故绛，
　　远含鸡舌过新丰。鱼游沸鼎知无日，鸟覆危巢岂待风。
　　早勒勋庸燕石上，伫光纶綍汉廷中。

卷541_50 「水斋」李商隐
　　多病欣依有道邦，南塘宴起想秋江。卷帘飞燕还拂水，
　　开户暗虫犹打窗。更阅前题已披卷，仍斟昨夜未开缸。
　　谁人为报故交道，莫惜鲤鱼时一双。

卷541_51 「奉同诸公题河中任中丞新创河亭四韵之作」李商隐
　　万里谁能访十洲，新亭云构压中流。河鲛纵玩难为室，
　　海蜃遥惊耻化楼。左右名山穷远目，东西大道锁轻舟。
　　独留巧思传千古，长与蒲津作胜游。

卷541_52 「过故府中武威公交城旧庄感事（武威公王茂元也）」李商隐
　　信陵亭馆接郊畿，幽象遥通晋水祠。日落高门喧燕雀，
　　风飘大树撼熊罴。新蒲似笔思投日，芳草如茵忆吐时。
　　山下只今黄绢字，泪痕犹堕六州儿。

卷541_53 「赠田叟」李商隐
　　荷筱衰翁似有情，相逢携手绕村行。烧畬晓映远山色，
　　伐树暝传深谷声。鸥鸟忘机翻浃洽，交亲得路昧平生。
　　抚躬道地诚感激，在野无贤心自惊。

卷541_54 「赠别前蔚州契苾使君」李商隐
　　何年部落到阴陵，奕世勤王国史称。夜卷牙旗千帐雪，
　　朝飞羽骑一河冰。蕃儿襁负来青冢，狄女壶浆出白登。
　　日晚鸊鹈泉畔猎，路人遥识郅都鹰。

卷541_55 「和人题真娘墓（真娘吴中乐妓墓在虎丘山下寺中）」李商隐
　　虎丘山下剑池边，长遣游人叹逝川。罥树断丝悲舞席，
　　出云清梵想歌筵。柳眉空吐效颦叶，榆荚还飞买笑钱。
　　一自香魂招不得，只应江上独婵娟。

卷541_56 「人日即事」李商隐
　　文王喻复今朝是，子晋吹笙此日同。舜格有苗旬太远，
　　周称流火月难穷。镂金作胜传荆俗，翦彩为人起晋风。
　　独想道衡诗思苦，离家恨得二年中。

卷541_57 「春日寄怀」李商隐
　　世间荣落重逡巡，我独丘园坐四春。纵使有花兼有月，
　　可堪无酒又无人。青袍似草年年定，白发如丝日日新。
　　欲逐风波千万里，未知何路到龙津。

卷541_58 「和刘评事永乐闲居见寄」李商隐
　　白社幽闲君暂居，青云器业我全疏。看封谏草归鸾掖，
　　尚贲衡门待鹤书。莲耸碧峰关路近，荷翻翠扇水堂虚。
　　自探典籍忘名利，欹枕时惊落蠹鱼。

卷541_59 「和马郎中移白菊见示」李商隐
　　陶诗只采黄金实，郢曲新传白雪英。素色不同篱下发，
　　繁花疑自月中生。浮杯小摘开云母，带露全移缀水精。
　　偏称含香五字客，从兹得地始芳荣。

卷541_60 「喜闻太原同院崔侍御台拜兼寄在台三二同年之什」李商隐
　　鹏鱼何事遇屯同，云水升沉一会中。刘放未归鸡树老，
　　邹阳新去兔园空。寂寥我对先生柳，赫奕君乘御史骢。
　　若向南台见莺友，为传垂翅度春风。

卷541_61 「喜雪」李商隐
　　朔雪自龙沙，呈祥势可嘉。有田皆种玉，无树不开花。
　　班扇慵裁素，曹衣讵比麻。鹅归逸少宅，鹤满令威家。
　　寂寞门扉掩，依稀履迹斜。人疑游面市，马似困盐车。
　　洛水妃虚妒，姑山客漫夸。联辞虽许谢，和曲本惭巴。
　　粉署闱全隔，霜台路正赊。此时倾贺酒，相望在京华。

卷541_62 「柳枝五首」李商隐
　　花房与蜜脾，蜂雄蛱蝶雌。同时不同类，那复更相思。
　　本是丁香树，春条结始生。玉作弹棋局，中心亦不平。
　　嘉瓜引蔓长，碧玉冰寒浆。东陵虽五色，不忍值牙香。
　　柳枝井上蟠，莲叶浦中干。锦鳞与绣羽，水陆有伤残。
　　画屏绣步障，物物自成双。如何湖上望，只是见鸳鸯。

卷541_63 「燕台四首。春」李商隐
　　风光冉冉东西陌，几日娇魂寻不得。蜜房羽客类芳心，
　　冶叶倡条遍相识。暖蔼辉迟桃树西，高鬟立共桃鬟齐。
　　雄龙雌凤杳何许，絮乱丝繁天亦迷。醉起微阳若初曙，
　　映帘梦断闻残语。愁将铁网罥珊瑚，海阔天翻迷处所。
　　衣带无情有宽窄，春烟自碧秋霜白。研丹擘石天不知，
　　愿得天牢锁冤魄。夹罗委箧单绡起，香肌冷衬琤琤珮。
　　今日东风自不胜，化作幽光入西海。

卷541_64 「燕台四首。夏」李商隐
　　前阁雨帘愁不卷，后堂芳树阴阴见。石城景物类黄泉，
　　夜半行郎空柘弹。绫扇唤风阊阖天，轻帷翠幕波渊旋。
　　蜀魂寂寞有伴未，几夜瘴花开木棉。桂宫留影光难取，
　　嫣薰兰破轻轻语。直教银汉堕怀中，未遣星妃镇来去。
　　浊水清波何异源，济河水清黄河浑。安得薄雾起缃裙，
　　手接云輧呼太君。

卷541_65 「燕台四首。秋」李商隐
　　月浪冲天天宇湿，凉蟾落尽疏星入。云屏不动掩孤嚬，
　　西楼一夜风筝急。欲织相思花寄远，终日相思却相怨。
　　但闻北斗声回环，不见长河水清浅。金鱼锁断红桂春，
　　古时尘满鸳鸯茵。堪悲小苑作长道，玉树未怜亡国人。
　　瑶琴愔愔藏楚弄，越罗冷薄金泥重。帘钩鹦鹉夜惊霜，
　　唤起南云绕云梦。双珰丁丁联尺素，内记湘川相识处。
　　歌唇一世衔雨看，可惜馨香手中故。

卷541_66 「燕台四首。冬」李商隐
　　天东日出天西下，雌凤孤飞女龙寡。青溪白石不相望，
　　堂中远甚苍梧野。冻壁霜华交隐起，芳根中断香心死。
　　浪乘画舸忆蟾蜍，月娥未必婵娟子。楚管蛮弦愁一概，
　　空城舞罢腰支在。当时欢向掌中销，桃叶桃根双姊妹。
　　破鬟矮堕凌朝寒，白玉燕钗黄金蝉。风车雨马不持去，
　　蜡烛啼红怨天曙。

卷541_67 「河内诗二首」李商隐
　　鼍鼓沉沉虬水咽，秦丝不上蛮弦绝。常娥衣薄不禁寒，
　　蟾蜍夜艳秋河月。碧城冷落空蒙烟，帘轻幕重金钩栏。
　　灵香不下两皇子，孤星直上相风竿。八桂林边九芝草，
　　短襟小鬓相逢道。入门暗数一千春，愿去闰年留月小。
　　栀子交加香蓼繁，停辛伫苦留待君。
　　阊门日下吴歌远，陂路绿菱香满满。后溪暗起鲤鱼风，
　　船旗闪断芙蓉干。轻身奉君畏身轻，双桡两桨樽酒清。
　　莫因风雨罢团扇，此曲断肠惟北声。低楼小径城南道，
　　犹自金鞍对芳草。

卷541_68 「赠送前刘五经映三十四韵」李商隐
　　建国宜师古，兴邦属上庠。从来以儒戏，安得振朝纲。
　　叔世何多难，兹基遂已亡。泣麟犹委吏，歌凤更佯狂。
　　屋壁馀无几，焚坑逮可伤。挟书秦二世，坏宅汉诸王。
　　草草临盟誓，区区务富强。微茫金马署，狼藉斗鸡场。
　　尽欲心无窍，皆如面正墙。惊疑豹文鼠，贪窃虎皮羊。
　　南渡宜终否，西迁冀小康。策非方正士，贡绝孝廉郎。
　　海鸟悲钟鼓，狙公畏服裳。多岐空扰扰，幽室竟伥伥。
　　凝邈为时范，虚空作士常。何由羞五霸，直自呰三皇。
　　别派驱杨墨，他镳并老庄。诗书资破冢，法制困探囊。
　　周礼仍存鲁，隋师果禅唐。鼎新麾一举，革故法三章。
　　星宿森文雅，风雷起退藏。缧囚为学切，掌故受经忙。
　　夫子时之彦，先生迹未荒。褐衣终不召，白首兴难忘。
　　感激殊非圣，栖迟到异粻。片辞褒有德，一字贬无良。
　　燕地尊邹衍，西河重卜商。式闾真道在，拥彗信谦光。
　　获预青衿列，叨来绛帐旁。虽从各言志，还要大为防。
　　勿谓孤寒弃，深忧讦直妨。叔孙谗易得，盗跖暴难当。
　　雁下秦云黑，蝉休陇叶黄。莫逾巾屦念，容许后升堂。

卷541_69 「哭遂州萧侍郎二十四韵（萧浣）」李商隐
　　遥作时多难，先令祸有源。初惊逐客议，旋骇党人冤。
　　密侍荣方入，司刑望愈尊。皆因优诏用，实有谏书存。
　　苦雾三辰没，穷阴四塞昏。虎威狐更假，隼击鸟逾喧。
　　徒欲心存阙，终遭耳属垣。遗音和蜀魄，易箦对巴猿。
　　有女悲初寡，无男泣过门。朝争屈原草，庙馁莫敖魂。
　　迥阁伤神峻，长江极望翻。青云宁寄意，白骨始沾恩。
　　早岁思东阁，为邦属故园。登舟惭郭泰，解榻愧陈蕃。
　　分以忘年契，情犹锡类敦。公先真帝子，我系本王孙。
　　啸傲张高盖，从容接短辕。秋吟小山桂，春醉后堂萱。
　　自叹离通籍，何尝忘叫阍。不成穿圹入，终拟上书论。
　　多士还鱼贯，云谁正骏奔。暂能诛倏忽，长与问乾坤。
　　蚁漏三泉路，螀啼百草根。始知同泰讲，徼福是虚言。

卷541_70 「送千牛李将军赴阙五十韵」李商隐
　　照席琼枝秀，当年紫绶荣。班资古直阁，勋伐旧西京。
　　在昔王纲紊，因谁国步清。如无一战霸，安有大横庚。
　　内竖依凭切，凶门责望轻。中台终恶直，上将更要盟。
　　丹陛祥烟灭，皇闱杀气横。喧阗众狙怒，容易八蛮惊。
　　梼杌宽之久，防风戮不行。素来矜异类，此去岂亲征。
　　舍鲁真非策，居邠未有名。曾无力牧御，宁待雨师迎。
　　火箭侵乘石，云桥逼禁营。何时绝刁斗，不夜见欃枪。
　　屡亦闻投鼠，谁其敢射鲸。世情休念乱，物议笑轻生。
　　大卤思龙跃，苍梧失象耕。灵衣沾愧汗，仪马困阴兵。
　　别馆兰薰酷，深宫蜡焰明。黄山遮舞态，黑水断歌声。
　　纵未移周鼎，何辞免赵坑。空拳转斗地，数板不沈城。
　　且欲凭神算，无因计力争。幽囚苏武节，弃市仲由缨。
　　下殿言终验，增埤事早萌。蒸鸡殊减膳，屑麹异和羹。
　　否极时还泰，屯馀运果亨。流离几南渡，仓卒得西平。
　　神鬼收昏黑，奸凶首满盈。官非督护贵，师以丈人贞。
　　覆载还高下，寒暄急改更。马前烹莽卓，坛上揖韩彭。
　　扈跸三才正，回军六合晴。此时惟短剑，仍世尽双旌。
　　顾我由群从，逢君叹老成。庆流归嫡长，贻厥在名卿。
　　隼击须当要，鹏抟莫问程。趋朝排玉座，出位泣金茎。
　　幸藉梁园赋，叨蒙许氏评。中郎推贵婿，定远重时英。
　　政已标三尚，人今伫一鸣。长刀悬月魄，快马骇星精。
　　披豁惭深眷，睽离动素诚。蕙留春晼晚，松待岁峥嵘。
　　异县期回雁，登时已饭鲭。去程风刺刺，别夜漏丁丁。
　　庾信生多感，杨朱死有情。弦危中妇瑟，甲冷想夫筝。
　　会与秦楼凤，俱听汉苑莺。洛川迷曲沼，烟月两心倾。

卷541_71 「咏怀寄秘阁旧僚二十六韵」李商隐
　　年鬓日堪悲，衡茅益自嗤。攻文枯若木，处世钝如锤。
　　敢忘垂堂戒，宁将暗室欺。悬头曾苦学，折臂反成医。
　　仆御嫌夫懦，孩童笑叔痴。小男方嗜栗，幼女漫忧葵。
　　遇炙谁先啖，逢齑即便吹。官衔同画饼，面貌乏凝脂。
　　典籍将蠡测，文章若管窥。图形翻类狗，入梦肯非罴。
　　自哂成书簏，终当咒酒卮。懒沾襟上血，羞镊镜中丝。
　　橐籥言方喻，樗蒱齿讵知。事神徒惕虑，佞佛愧虚辞。
　　曲艺垂麟角，浮名状虎皮。乘轩宁见宠，巢幕更逢危。
　　礼俗拘嵇喜，侯王忻戴逵。途穷方结舌，静胜但支颐。
　　粝食空弹剑，亨衢讵置锥。柏台成口号，芸阁暂肩随。
　　悔逐迁莺伴，谁观择虱时。瓮间眠太率，床下隐何卑。
　　奋迹登弘阁，摧心对董帷。校雠如有暇，松竹一相思。

卷541_72 「戊辰会静中出贻同志二十韵」李商隐
　　大道谅无外，会越自登真。丹元子何索，在己莫问邻。
　　蒨璨玉琳华，翱翔九真君。戏掷万里火，聊召六甲旬。
　　瑶简被灵诰，持符开七门。金铃摄群魔，绛节何兟兟。
　　吟弄东海若，笑倚扶桑春。三山诚迥视，九州扬一尘。
　　我本玄元胄，禀华由上津。中迷鬼道乐，沉为下土民。
　　托质属太阴，炼形复为人。誓将覆宫泽，安此真与神。
　　龟山有慰荐，南真为弥纶。玉管会玄圃，火枣承天姻。
　　科车遏故气，侍香传灵氛。飘飖被青霓，婀娜佩紫纹。
　　林洞何其微，下仙不与群。丹泥因未控，万劫犹逡巡。
　　荆芜既以薙，舟壑永无湮。相期保妙命，腾景侍帝宸。

卷541_73 「和郑愚赠汝阳王孙家筝妓二十韵」李商隐
　　冰雾怨何穷，秦丝娇未已。寒空烟霞高，白日一万里。
　　碧嶂愁不行，浓翠遥相倚。茜袖捧琼姿，皎日丹霞起。
　　孤猿耿幽寂，西风吹白芷。回首苍梧深，女萝闭山鬼。
　　荒郊白鳞断，别浦晴霞委。长彴压河心，白道连地尾。
　　秦人昔富家，绿窗闻妙旨。鸿惊雁背飞，象床殊故里。
　　因令五十丝，中道分宫徵。斗粟配新声，娣侄徒纤指。
　　风流大堤上，怅望白门里。蠹粉实雌弦，灯光冷如水。
　　羌管促蛮柱，从醉吴宫耳。满内不扫眉，君王对西子。
　　初花惨朝露，冷臂凄愁髓。一曲送连钱，远别长于死。
　　玉砌衔红兰，妆窗结碧绮。九门十二关，清晨禁桃李。

卷541_74 「四年…遂作忆雪又作残雪诗各一百言以寄情于游旧。忆雪」李商隐
　　爱景人方乐，同雪候稍愆。徒闻周雅什，愿赋朔风篇。
　　欲俟千箱庆，须资六出妍。咏留飞絮后，歌唱落梅前。
　　庭树思琼蕊，妆楼认粉绵。瑞邀盈尺日，丰待两岐年。
　　预约延枚酒，虚乘访戴船。映书孤志业，披氅阻神仙。
　　几向霜阶步，频将月幌褰。玉京应已足，白屋但颙然。

卷541_75 「四年冬以退居蒲之永乐渴然有农夫望岁之志…游旧。残雪」李商隐
　　旭日开晴色，寒空失素尘。绕墙全剥粉，傍井渐消银。
　　刻兽摧盐虎，为山倒玉人。珠还犹照魏，璧碎尚留秦。
　　落日惊侵昼，馀光误惜春。檐冰滴鹅管，屋瓦镂鱼鳞。
　　岭霁岚光坼，松暄翠粒新。拥林愁拂尽，著砌恐行频。
　　焦寝忻无患，梁园去有因。莫能知帝力，空此荷平均。

卷541_76 「大卤平后移家到永乐县居书怀十韵寄刘韦…于此县寄居」李商隐
　　驱马绕河干，家山照露寒。依然五柳在，况值百花残。
　　昔去惊投笔，今来分挂冠。不忧悬磬乏，乍喜覆盂安。
　　甑破宁回顾，舟沉岂暇看。脱身离虎口，移疾就猪肝。
　　鬓入新年白，颜无旧日丹。自悲秋获少，谁惧夏畦难。
　　逸志忘鸿鹄，清香披蕙兰。还持一杯酒，坐想二公欢。

卷541_77 「河阳诗」李商隐
　　黄河摇溶天上来，玉楼影近中天台。龙头泻酒客寿杯，
　　主人浅笑红玫瑰。梓泽东来七十里，长沟复堑埋云子。
　　可惜秋眸一脔光，汉陵走马黄尘起。南浦老鱼腥古涎，
　　真珠密字芙蓉篇。湘中寄到梦不到，衰容自去抛凉天。
　　忆得蛟丝裁小卓，蛱蝶飞回木绵薄。绿绣笙囊不见人，
　　一口红霞夜深嚼。幽兰泣露新香死，画图浅缥松溪水。
　　楚丝微觉竹枝高，半曲新辞写绵纸。巴西夜市红守宫，
　　后房点臂斑斑红。堤南渴雁自飞久，芦花一夜吹西风。
　　晓帘串断蜻蜓翼，罗屏但有空青色。玉湾不钓三千年，
　　莲房暗被蛟龙惜。湿银注镜井口平，鸾钗映月寒铮铮。
　　不知桂树在何处，仙人不下双金茎。百尺相风插重屋，
　　侧近嫣红伴柔绿。百劳不识对月郎，湘竹千条为一束。

卷541_78 「自桂林奉使江陵途中感怀寄献尚书」李商隐
　　下客依莲幕，明公念竹林。纵然膺使命，何以奉徽音。
　　投刺虽伤晚，酬恩岂在今。迎来新琐闼，从到碧瑶岑。
　　水势初知海，天文始识参。固惭非贾谊，惟恐后陈琳。
　　前席惊虚辱，华樽许细斟。尚怜秦痔苦，不遣楚醪沈。
　　既载从戎笔，仍披选胜襟。泷通伏波柱，帘对有虞琴。
　　宅与严城接，门藏别岫深。阁凉松冉冉，堂静桂森森。
　　社内容周续，乡中保展禽。白衣居士访，乌帽逸人寻。
　　佞佛将成传，耽书或类淫。长怀五羖赎，终著九州箴。
　　良讯封鸳绮，馀光借玳簪。张衡愁浩浩，沈约瘦愔愔。
　　芦白疑粘鬓，枫丹欲照心。归期无雁报，旅抱有猿侵。
　　短日安能驻，低云只有阴。乱鸦冲晒网，寒女簇遥砧。
　　东道违宁久，西园望不禁。江生魂黯黯，泉客泪涔涔。
　　逸翰应藏法，高辞肯浪吟。数须传庾翼，莫独与卢谌。
　　假寐凭书簏，哀吟叩剑镡。未尝贪偃息，那复议登临。
　　彼美回清镜，其谁受曲针。人皆向燕路，无乃费黄金。

卷541_79 「送从翁从东川弘农尚书幕」李商隐
　　大镇初更帅，嘉宾素见邀。使车无远近，归路更烟霄。
　　稳放骅骝步，高安翡翠巢。御风知有在，去国肯无聊。
　　早忝诸孙末，俱从小隐招。心悬紫云阁，梦断赤城标。
　　素女悲清瑟，秦娥弄玉箫。山连玄圃近，水接绛河遥。
　　岂意闻周铎，翻然慕舜韶。皆辞乔木去，远逐断蓬飘。
　　薄俗谁其激，斯民已甚恌.鸾皇期一举，燕雀不相饶。
　　敢共颓波远，因之内火烧。是非过别梦，时节惨惊飙。
　　未至谁能赋，中干欲病痟.屡曾纡锦绣，勉欲报琼瑶。
　　我恐霜侵鬓，君先绶挂腰。甘心与陈阮，挥手谢松乔。
　　锦里差邻接，云台闭寂寥。一川虚月魄，万崦自芝苗。
　　瘴雨泷间急，离魂峡外销。非关无烛夜，其奈落花朝。
　　几处逢鸣佩，何筵不翠翘。蛮童骑象舞，江市卖鲛绡。
　　南诏知非敌，西山亦屡骄。勿贪佳丽地，不为圣明朝。
　　少减东城饮，时看北斗杓。莫因乖别久，遂逐岁寒凋。
　　盛幕开高宴，将军问故僚。为言公玉季，早日弃渔樵。

卷541_80 「李肱所遗画松诗书两纸得四十韵」李商隐
　　万草已凉露，开图披古松。青山遍沧海，此树生何峰。
　　孤根邈无倚，直立撑鸿濛。端如君子身，挺若壮士胸。
　　樛枝势夭矫，忽欲蟠拏空。又如惊螭走，默与奔云逢。
　　孙枝擢细叶，旖旎狐裘茸。邹颠蓐发软，丽姬眉黛浓。
　　视久眩目睛，倏忽变辉容。竦削正稠直，婀娜旋敷峰。
　　又如洞房冷，翠被张穹笼。亦若暨罗女，平旦妆颜容。
　　细疑袭气母，猛若争神功。燕雀固寂寂，雾露常冲冲。
　　香兰愧伤暮，碧竹惭空中。可集呈瑞凤，堪藏行雨龙。
　　淮山桂偃蹇，蜀郡桑重童。枝条亮眇脆，灵气何由同。
　　昔闻咸阳帝，近说稽山侬。或著仙人号，或以大夫封。
　　终南与清都，烟雨遥相通。安知夜夜意，不起西南风。
　　美人昔清兴，重之犹月钟。宝笥十八九，香缇千万重。
　　一旦鬼瞰室，稠叠张羉罿.赤羽中要害，是非皆匆匆。
　　生如碧海月，死践霜郊蓬。平生握中玩，散失随奴童。
　　我闻照妖镜，及与神剑锋。寓身会有地，不为凡物蒙。
　　伊人秉兹图，顾眄择所从。而我何为者，开颜捧灵踪。
　　报以漆鸣琴，悬之真珠栊。是时方暑夏，座内若严冬。
　　忆昔谢四骑，学仙玉阳东。千株尽若此，路入琼瑶宫。
　　口咏玄云歌，手把金芙蓉。浓蔼深霓袖，色映琅玕中。
　　悲哉堕世网，去之若遗弓。形魄天坛上，海日高瞳瞳。
　　终骑紫鸾归，持寄扶桑翁。

卷541_81 「戏题枢言草阁三十二韵」李商隐
　　君家在河北，我家在山西。百岁本无业，阴阴仙李枝。
　　尚书文与武，战罢幕府开。君从渭南至，我自仙游来。
　　平昔苦南北，动成云雨乖。逮今两携手，对若床下鞋。
　　夜归碣石馆，朝上黄金台。我有苦寒调，君抱阳春才。
　　年颜各少壮，发绿齿尚齐。我虽不能饮，君时醉如泥。
　　政静筹画简，退食多相携。扫掠走马路，整顿射雉翳。
　　春风二三月，柳密莺正啼。清河在门外，上与浮云齐。
　　欹冠调玉琴，弹作松风哀。又弹明君怨，一去怨不回。
　　感激坐者泣，起视雁行低。翻忧龙山雪，却杂胡沙飞。
　　仲容铜琵琶，项直声凄凄。上贴金捍拨，画为承露鸡。
　　君时卧掁触，劝客白玉杯。苦云年光疾，不饮将安归。
　　我赏此言是，因循未能谐。君言中圣人，坐卧莫我违。
　　榆荚乱不整，杨花飞相随。上有白日照，下有东风吹。
　　青楼有美人，颜色如玫瑰。歌声入青云，所痛无良媒。
　　少年苦不久，顾慕良难哉。徒令真珠肶，裛入珊瑚腮。
　　君今且少安，听我苦吟诗。古诗何人作，老大徒伤悲。

卷541_82 「偶成转韵七十二句赠四同舍」李商隐
　　沛国东风吹大泽，蒲青柳碧春一色。我来不见隆准人，
　　沥酒空馀庙中客。征东同舍鸳与鸾，酒酣劝我悬征鞍。
　　蓝山宝肆不可入，玉中仍是青琅玕.武威将军使中侠，
　　少年箭道惊杨叶。战功高后数文章，怜我秋斋梦蝴蝶。
　　诘旦九门传奏章，高车大马来煌煌。路逢邹枚不暇揖，
　　腊月大雪过大梁。忆昔公为会昌宰，我时入谒虚怀待。
　　众中赏我赋高唐，回看屈宋由年辈。公事武皇为铁冠，
　　历厅请我相所难。我时憔悴在书阁，卧枕芸香春夜阑。
　　明年赴辟下昭桂，东郊恸哭辞兄弟。韩公堆上跋马时，
　　回望秦川树如荠。依稀南指阳台云，鲤鱼食钩猿失群。
　　湘妃庙下已春尽，虞帝城前初日曛。谢游桥上澄江馆，
　　下望山城如一弹。鹧鸪声苦晓惊眠，朱槿花娇晚相伴。
　　顷之失职辞南风，破帆坏桨荆江中。斩蛟断璧不无意，
　　平生自许非匆匆。归来寂寞灵台下，著破蓝衫出无马。
　　天官补吏府中趋，玉骨瘦来无一把。手封狴牢屯制囚，
　　直厅印锁黄昏愁。平明赤帖使修表，上贺嫖姚收贼州。
　　旧山万仞青霞外，望见扶桑出东海。爱君忧国去未能，
　　白道青松了然在。此时闻有燕昭台，挺身东望心眼开。
　　且吟王粲从军乐，不赋渊明归去来。彭门十万皆雄勇，
　　首戴公恩若山重。廷评日下握灵蛇，书记眠时吞彩凤。
　　之子夫君郑与裴，何甥谢舅当世才。青袍白简风流极，
　　碧沼红莲倾倒开。我生粗疏不足数，梁父哀吟鸲鹆舞。
　　横行阔视倚公怜，狂来笔力如牛弩。借酒祝公千万年，
　　吾徒礼分常周旋。收旗卧鼓相天子，相门出相光青史。

卷541_83 「五言述德抒情诗一首四十韵献上杜七兄仆射相公（杜悰）」李商隐
　　帝作黄金阙，仙开白玉京。有人扶太极，惟岳降元精。
　　耿贾官勋大，荀陈地望清。旂常悬祖德，甲令著嘉声。
　　经出宣尼壁，书留晏子楹。武乡传阵法，践土主文盟。
　　自昔流王泽，由来仗国桢。九河分合沓，一柱忽峥嵘。
　　得主劳三顾，惊人肯再鸣。碧虚天共转，黄道日同行。
　　后饮曹参酒，先和傅说羹。即时贤路辟，此夜泰阶平。
　　愿保无疆福，将图不朽名。率身期济世，叩额虑兴兵。
　　感念殽尸露，咨嗟赵卒坑。傥令安隐忍，何以赞贞明。
　　恶草虽当路，寒松实挺生。人言真可畏，公意本无争。
　　故事留台阁，前驱且旆旌。芙蓉王俭府，杨柳亚夫营。
　　清啸频疏俗，高谈屡析酲。过庭多令子，乞墅有名甥。
　　南诏应闻命，西山莫敢惊。寄辞收的博，端坐扫欃枪。
　　雅宴初无倦，长歌底有情。槛危春水暖，楼迥雪峰晴。
　　移席牵缃蔓，回桡扑绛英。谁知杜武库，只见谢宣城。
　　有客趋高义，于今滞下卿。登门惭后至，置驿恐虚迎。
　　自是依刘表，安能比老彭。雕龙心已切，画虎意何成。
　　岂有曾黔突，徒劳不倚衡。乘时乖巧宦，占象合艰贞。
　　废忘淹中学，迟回谷口耕。悼伤潘岳重，树立马迁轻。
　　陇鸟悲丹觜，湘兰怨紫茎。归期过旧岁，旅梦绕残更。
　　弱植叨华族，衰门倚外兄。欲陈劳者曲，未唱泪先横。

卷541_84 「今月二日不自量度辄以诗一首四十韵…咏叹不足之义也」李商隐
　　家擅无双誉，朝居第一功。四时当首夏，八节应条风。
　　涤濯临清济，巉岩倚碧嵩。鲍壶冰皎洁，王佩玉丁东。
　　处剧张京兆，通经戴侍中。将星临迥夜，卿月丽层穹。
　　下令销秦盗，高谈破宋聋。含霜太山竹，拂雾峄阳桐。
　　乐道乾知退，当官蹇匪躬。服箱青海马，入兆渭川熊。
　　固是符真宰，徒劳让化工。凤池春潋艳，鸡树晓曈曨。
　　愿守三章约，还期九译通。薰琴调大舜，宝瑟和神农。
　　慷慨资元老，周旋值狡童。仲尼羞问阵，魏绛喜和戎。
　　款款将除蠹，孜孜欲达聪。所求因渭浊，安肯与雷同。
　　物议将调鼎，君恩忽赐弓。开吴相上下，全蜀占西东。
　　锐卒鱼悬饵，豪胥鸟在笼。疲民呼杜母，邻国仰羊公。
　　置驿推东道，安禅合北宗。嘉宾增重价，上士悟真空。
　　扇举遮王导，樽开见孔融。烟飞愁舞罢，尘定惜歌终。
　　岸柳兼池绿，园花映烛红。未曾周顗醉，转觉季心恭。
　　系滞喧人望，便蕃属圣衷。天书何日降，庭燎几时烘。
　　早岁乖投刺，今晨幸发蒙。远途哀跛鳖，薄艺奖雕虫。
　　故事曾尊隗，前修有荐雄。终须烦刻画，聊拟更磨礱.
　　蛮岭晴留雪，巴江晚带枫。营巢怜越燕，裂帛待燕鸿。
　　自苦诚先檗，长飘不后蓬。容华虽少健，思绪即悲翁。
　　感激淮山馆，优游碣石宫。待公三入相，丕祚始无穷。

卷541_85 「骄儿诗」李商隐
　　衮师我骄儿，美秀乃无匹。文葆未周晬，固已知六七。
　　四岁知名姓，眼不视梨栗。交朋颇窥观，谓是丹穴物。
　　前朝尚器貌，流品方第一。不然神仙姿，不尔燕鹤骨。
　　安得此相谓，欲慰衰朽质。青春妍和月，朋戏浑甥侄。
　　绕堂复穿林，沸若金鼎溢。门有长者来，造次请先出。
　　客前问所须，含意下吐实。归来学客面，e5败秉爷笏。
　　或谑张飞胡，或笑邓艾吃。豪鹰毛崱屴，猛马气佶傈。
　　截得青筼筜，骑走恣唐突。忽复学参军，按声唤苍鹘。
　　又复纱灯旁，稽首礼夜佛。仰鞭罥蛛网，俯首饮花蜜。
　　欲争蛱蝶轻，未谢柳絮疾。阶前逢阿姊，六甲颇输失。
　　凝走弄香奁，拔脱金屈戌。抱持多反侧，威怒不可律。
　　曲躬牵窗网，衉唾拭琴漆。有时看临书，挺立不动膝。
　　古锦请裁衣，玉轴亦欲乞。请爷书春胜，春胜宜春日。
　　芭蕉斜卷笺，辛夷低过笔。爷昔好读书，恳苦自著述。
　　憔悴欲四十，无肉畏蚤虱。儿慎勿学爷，读书求甲乙。
　　穰苴司马法，张良黄石术。便为帝王师，不假更纤悉。
　　况今西与北，羌戎正狂悖。诛赦两未成，将养如痼疾。
　　儿当速成大，探雏入虎穴。当为万户侯，勿守一经帙。

卷541_86 「行次西郊作一百韵」李商隐
　　蛇年建午月，我自梁还秦。南下大散关，北济渭之滨。
　　草木半舒坼，不类冰雪晨。又若夏苦热，燋卷无芳津。
　　高田长檞枥，下田长荆榛。农具弃道旁，饥牛死空墩。
　　依依过村落，十室无一存。存者皆面啼，无衣可迎宾。
　　始若畏人问，及门还具陈。右辅田畴薄，斯民常苦贫。
　　伊昔称乐土，所赖牧伯仁。官清若冰玉，吏善如六亲。
　　生儿不远征，生女事四邻。浊酒盈瓦缶，烂谷堆荆囷。
　　健儿庇旁妇，衰翁舐童孙。况自贞观后，命官多儒臣。
　　例以贤牧伯，徵入司陶钧。降及开元中，奸邪挠经纶。
　　晋公忌此事，多录边将勋。因令猛毅辈，杂牧升平民。
　　中原遂多故，除授非至尊。或出幸臣辈，或由帝戚恩。
　　中原困屠解，奴隶厌肥豚。皇子弃不乳，椒房抱羌浑。
　　重赐竭中国，强兵临北边。控弦二十万，长臂皆如猿。
　　皇都三千里，来往同雕鸢。五里一换马，十里一开筵。
　　指顾动白日，暖热回苍旻.公卿辱嘲叱，唾弃如粪丸。
　　大朝会万方，天子正临轩。采旂转初旭，玉座当祥烟。
　　金障既特设，珠帘亦高褰。捋须蹇不顾，坐在御榻前。
　　忤者死艰屦，附之升顶颠。华侈矜递衒，豪俊相并吞。
　　因失生惠养，渐见征求频。奚寇西北来，挥霍如天翻。
　　是时正忘战，重兵多在边。列城绕长河，平明插旗幡。
　　但闻虏骑入，不见汉兵屯。大妇抱儿哭，小妇攀车轓.
　　生小太平年，不识夜闭门。少壮尽点行，疲老守空村。
　　生分作死誓，挥泪连秋云。廷臣例獐怯，诸将如羸奔。
　　为贼扫上阳，捉人送潼关。玉辇望南斗，未知何日旋。
　　诚知开辟久，遘此云雷屯。送者问鼎大，存者要高官。
　　抢攘互间谍，孰辨枭与鸾。千马无返辔，万车无还辕。
　　城空鼠雀死，人去豺狼喧。南资竭吴越，西费失河源。
　　因今左藏库，摧毁惟空垣。如人当一身，有左无右边。
　　筋体半痿痺，肘腋生臊膻。列圣蒙此耻，含怀不能宣。
　　谋臣拱手立，相戒无敢先。万国困杼轴，内库无金钱。
　　健儿立霜雪，腹歉衣裳单。馈饷多过时，高估铜与铅。
　　山东望河北，爨烟犹相联。朝廷不暇给，辛苦无半年。
　　行人搉行资，居者税屋椽。中间遂作梗，狼藉用戈鋋.
　　临门送节制，以锡通天班。破者以族灭，存者尚迁延。
　　礼数异君父，羁縻如羌零。直求输赤诚，所望大体全。
　　巍巍政事堂，宰相厌八珍。敢问下执事，今谁掌其权。
　　疮疽几十载，不敢扶其根。国蹙赋更重，人稀役弥繁。
　　近年牛医儿，城社更扳援。盲目把大旆，处此京西藩。
　　乐祸忘怨敌，树党多狂狷。生为人所惮，死非人所怜。
　　快刀断其头，列若猪牛悬。凤翔三百里，兵马如黄巾。
　　夜半军牒来，屯兵万五千。乡里骇供亿，老少相扳牵。
　　儿孙生未孩，弃之无惨颜。不复议所适，但欲死山间。
　　尔来又三岁，甘泽不及春。盗贼亭午起，问谁多穷民。
　　节使杀亭吏，捕之恐无因。咫尺不相见，旱久多黄尘。
　　官健腰佩弓，自言为官巡。常恐值荒迥，此辈还射人。
　　愧客问本末，愿客无因循。郿坞抵陈仓，此地忌黄昏。
　　我听此言罢，冤愤如相焚。昔闻举一会，群盗为之奔。
　　又闻理与乱，在人不在天。我愿为此事，君前剖心肝。
　　叩头出鲜血，滂沱污紫宸。九重黯已隔，涕泗空沾唇。
　　使典作尚书，厮养为将军。慎勿道此言，此言未忍闻。

卷541_87 「井泥四十韵」李商隐
　　皇都依仁里，西北有高斋。昨日主人氏，治井堂西陲。
　　工人三五辈，辇出土与泥。到水不数尺，积共庭树齐。
　　他日井甃毕，用土益作堤。曲随林掩映，缭以池周回。
　　下去冥寞穴，上承雨露滋。寄辞别地脉，因言谢泉扉。
　　升腾不自意，畴昔忽已乖。伊余掉行鞅，行行来自西。
　　一日下马到，此时芳草萋。四面多好树，旦暮云霞姿。
　　晚落花满地，幽鸟鸣何枝。萝幄既已荐，山樽亦可开。
　　待得孤月上，如与佳人来。因兹感物理，恻怆平生怀。
　　茫茫此群品，不定轮与蹄。喜得舜可禅，不以瞽瞍疑。
　　禹竟代舜立，其父吁咈哉。嬴氏并六合，所来因不韦。
　　汉祖把左契，自言一布衣。当涂佩国玺，本乃黄门携。
　　长戟乱中原，何妨起戎氐。不独帝王耳，臣下亦如斯。
　　伊尹佐兴王，不藉汉父资。磻溪老钓叟，坐为周之师。
　　屠狗与贩缯，突起定倾危。长沙启封土，岂是出程姬。
　　帝问主人翁，有自卖珠儿。武昌昔男子，老苦为人妻。
　　蜀王有遗魄，今在林中啼。淮南鸡舐药，翻向云中飞。
　　大钧运群有，难以一理推。顾于冥冥内，为问秉者谁。
　　我恐更万世，此事愈云为。猛虎与双翅，更以角副之。
　　凤凰不五色，联翼上鸡栖。我欲秉钧者，朅来与我偕。
　　浮云不相顾，寥泬谁为梯。悒怏夜将半，但歌井中泥。

卷541_88 「夜思（以下续新添诗）」李商隐
　　银箭耿寒漏，金釭凝夜光。彩鸾空自舞，别燕不相将。
　　寄恨一尺素，含情双玉珰。会前犹月在，去后始宵长。
　　往事经春物，前期托报章。永令虚粲枕，长不掩兰房。
　　觉动迎猜影，疑来浪认香。鹤应闻露警，蜂亦为花忙。
　　古有阳台梦，今多下蔡倡。何为薄冰雪，消瘦滞非乡。

卷541_89 「思贤顿（即望贤宫也）」李商隐
　　内殿张弦管，中原绝鼓鼙。舞成青海马，斗杀汝南鸡。
　　不见华胥梦，空闻下蔡迷。宸襟他日泪，薄暮望贤西。

卷541_90 「无题」李商隐
　　万里风波一叶舟，忆归初罢更夷犹。碧江地没元相引，
　　黄鹤沙边亦少留。益德冤魂终报主，阿童高义镇横秋。
　　人生岂得长无谓，怀古思乡共白头。

卷541_91 「有怀在蒙飞卿」李商隐
　　薄宦频移疾，当年久索居。哀同庾开府，瘦极沈尚书。
　　城绿新阴远，江清返照虚。所思惟翰墨，从古待双鱼。

卷541_92 「春深脱衣」李商隐
　　睥睨江鸦集，堂皇海燕过。减衣怜蕙若，展帐动烟波。
　　日烈忧花甚，风长奈柳何。陈遵容易学，身世醉时多。

卷541_93 「怀求古翁」李商隐
　　何时粉署仙，傲兀逐戎旃。关塞犹传箭，江湖莫系船。
　　欲收棋子醉，竟把钓车眠。谢脁真堪忆，多才不忌前。

卷541_94 「五月六日夜忆往岁秋与彻师同宿（知玄法师弟子僧彻）」李商隐
　　紫阁相逢处，丹岩议宿时。堕蝉翻败叶，栖鸟定寒枝。
　　万里飘流远，三年问讯迟。炎方忆初地，频梦碧琉璃。

卷541_95 「城上」李商隐
　　有客虚投笔，无憀独上城。沙禽失侣远，江树著阴轻。
　　边遽稽天讨，军须竭地征。贾生游刃极，作赋又论兵。

卷541_96 「如有」李商隐
　　如有瑶台客，相难复索归。芭蕉开绿扇，菡萏荐红衣。
　　浦外传光远，烟中结响微。良宵一寸焰，回首是重帏。

卷541_97 「朱槿花二首」李商隐
　　莲后红何患，梅先白莫夸。才飞建章火，又落赤城霞。
　　不卷锦步障，未登油壁车。日西相对罢，休浣向天涯。
　　勇多侵路去，恨有碍灯还。嗅自微微白，看成沓沓殷。
　　坐疑忘物外，归去有帘间。君问伤春句，千辞不可删。

卷541_98 「寓怀」李商隐
　　彩鸾餐颢气，威凤入卿云。长养三清境，追随五帝君。
　　烟波遗汲汲，矰缴任云云。下界围黄道，前程合紫氛。
　　金书惟是见，玉管不胜闻。草为回生种，香缘却死熏。
　　海明三岛见，天迥九江分。搴树无劳援，神禾岂用耘。
　　斗龙风结阵，恼鹤露成文。汉岭霜何早，秦宫日易曛。
　　星机抛密绪，月杵散灵氛。阳鸟西南下，相思不及群。

卷541_99 「木兰」李商隐
　　二月二十二，木兰开坼初。初当新病酒，复自久离居。
　　愁绝更倾国，惊新闻远书。紫丝何日障，油壁几时车。
　　弄粉知伤重，调红或有馀。波痕空映袜，烟态不胜裾。
　　桂岭含芳远，莲塘属意疏。瑶姬与神女，长短定何如。

卷541_100 「细雨成咏献尚书河东公」李商隐
　　洒砌听来响，卷帘看已迷。江间风暂定，云外日应西。
　　稍稍落蝶粉，班班融燕泥。飐萍初过沼，重柳更缘堤。
　　必拟和残漏，宁无晦暝鼙。半将花漠漠，全共草萋萋。
　　猿别方长啸，乌惊始独栖。府公能八咏，聊且续新题。

卷541_101 「病中闻河东公乐营置酒口占寄上」李商隐
　　闻驻行春旆，中途赏物华。缘忧武昌柳，遂忆洛阳花。
　　嵇鹤元无对，荀龙不在夸。只将沧海月，长压赤城霞。
　　兴欲倾燕馆，欢终到习家。风长应侧帽，路隘岂容车。
　　楼迥波窥锦，窗虚日弄纱。锁门金了鸟，展障玉鸦叉。
　　舞妙从兼楚，歌能莫杂巴。必投潘岳果，谁掺祢衡挝。
　　刻烛当时忝，传杯此夕赊。可怜漳浦卧，愁绪独如麻。

卷541_102 「回中牡丹为雨所败二首」李商隐
　　下苑他年未可追，西州今日忽相期。水亭暮雨寒犹在，
　　罗荐春香暖不知。舞蝶殷勤收落蕊，佳人惆怅卧遥帷。
　　章台街里芳菲伴，且问宫腰损几枝。
　　浪笑榴花不及春，先期零落更愁人。玉盘迸泪伤心数，
　　锦瑟惊弦破梦频。万里重阴非旧圃，一年生意属流尘。
　　前溪舞罢君回顾，并觉今朝粉态新。

卷541_103 「拟意」李商隐
　　怅望逢张女，迟回送阿侯。空看小垂手，忍问大刀头。
　　妙选茱萸帐，平居翡翠楼。云屏不取暖，月扇未遮羞。
　　上掌真何有，倾城岂自由。楚妃交荐枕，汉后共藏阄。
　　夫向羊车觅，男从凤穴求。书成祓禊帖，唱杀畔牢愁。
　　夜杵鸣江练，春刀解若榴。象床穿幰网，犀帖钉窗油。
　　仁寿遗明镜，陈仓拂彩球。真防舞如意，佯盖卧箜篌。
　　濯锦桃花水，溅裙杜若洲。鱼儿悬宝剑，燕子合金瓯。
　　银箭催摇落，华筵惨去留。几时销薄怒，从此抱离忧。
　　帆落啼猿峡，樽开画鹢舟。急弦肠对断，翦蜡泪争流。
　　璧马谁能带，金虫不复收。银河扑醉眼，珠串咽歌喉。
　　去梦随川后，来风贮石邮。兰丛衔露重，榆荚点星稠。
　　解佩无遗迹，凌波有旧游。曾来十九首，私谶咏牵牛。

卷541_104 「谢往桂林至彤庭窃咏」李商隐
　　辰象森罗正，句陈翊卫宽。鱼龙排百戏，剑佩俨千官。
　　城禁将开晚，宫深欲曙难。月轮移枍诣，仙路下栏干。
　　共贺高禖应，将陈寿酒欢。金星压芒角，银汉转波澜。
　　王母来空阔，羲和上屈盘。凤凰传诏旨，獬廌冠朝端。
　　造化中台座，威风上将坛。甘泉犹望幸，早晚冠呼韩。

卷541_105 「烧香曲」李商隐
　　钿云蟠蟠牙比鱼，孔雀翅尾蛟龙须。漳宫旧样博山炉，
　　楚娇捧笑开芙蕖。八蚕茧绵小分炷，兽焰微红隔云母。
　　白天月泽寒未冰，金虎含秋向东吐。玉佩呵光铜照昏，
　　帘波日暮冲斜门。西来欲上茂陵树，柏梁已失栽桃魂。
　　露庭月井大红气，轻衫薄细当君意。蜀殿琼人伴夜深，
　　金銮不问残灯事。何当巧吹君怀度，襟灰为土填清露。

卷541_106 「送从翁东川弘农尚书幕」李商隐
　　昔帝回冲眷，维皇恻上仁。三灵迷赤气，万汇叫苍旻.
　　刊木方隆禹，陛陑始创殷。夏台曾圮闭，汜水敢逡巡。
　　拯溺休规步，防虞要徙薪。蒸黎今得请，宇宙昨还淳。
　　缵祖功宜急，贻孙计甚勤。降灾虽代有，稔恶不无因。
　　宫掖方为蛊，边隅忽遘迍。献书秦逐客，间谍汉名臣。
　　北伐将谁使，南征决此辰。中原重板荡，玄象失钩陈。
　　诘旦违清道，衔枚别紫宸。兹行殊厌胜，故老遂分新。
　　去异封于巩，来宁避处豳。永嘉几失坠，宣政遽酸辛。
　　元子当传启，皇孙合授询。时非三揖让，表请再陶钧。
　　旧好盟还在，中枢策屡遵。苍黄传国玺，违远属车尘。
　　雏虎如凭怒，漦龙性漫驯。封崇自何等，流落乃斯民。
　　逗挠官军乱，优容败将频。早朝披草莽，夜缒达丝纶。
　　忘战追无及，长驱气益振。妇言终未易，庙算况非神。
　　日驭难淹蜀，星旄要定秦。人心诚未去，天道亦无亲。
　　锦水湔云浪，黄山扫地春。斯文虚梦鸟，吾道欲悲麟。
　　断续殊乡泪，存亡满席珍。魂销季羔窦，衣化子张绅。
　　建议庸何所，通班昔滥臻。浮生见开泰，独得咏汀蘋.

卷541_107 「晋昌晚归马上赠」李商隐
　　西北朝天路，登临思上才。城闲烟草遍，村暗雨云回。
　　人岂无端别，猿应有意哀。征南予更远，吟断望乡台。

卷541_108 「哭虔州杨侍郎（虞卿）」李商隐
　　汉网疏仍漏，齐民困未苏。如何大丞相，翻作弛刑徒。
　　中宪方外易，尹京终就拘。本矜能弭谤，先议取非辜。
　　巧有凝脂密，功无一柱扶。深知狱吏贵，几迫季冬诛。
　　叫帝青天阔，辞家白日晡。流亡诚不吊，神理若为诬。
　　在昔恩知忝，诸生礼秩殊。入韩非剑客，过赵受钳奴。
　　楚水招魂远，邙山卜宅孤。甘心亲垤蚁，旋踵戮城狐。
　　阴骘今如此，天灾未可无。莫凭牲玉请，便望救焦枯。

卷541_109 「寄太原卢司空三十韵（卢钧）」李商隐
　　隋舰临淮甸，唐旗出井陉。断鳌支四柱，卓马济三灵。
　　祖业隆盘古，孙谋复大庭。从来师俊杰，可以焕丹青。
　　旧族开东岳，雄图奋北溟。邪同獬廌触，乐伴凤凰听。
　　酣战仍挥日，降妖亦斗霆。将军功不伐，叔舅德惟馨。
　　鸡塞谁生事，狼烟不暂停。拟填沧海鸟，敢竞太阳萤。
　　内草才传诏，前茅已勒铭。那劳出师表，尽入大荒经。
　　德水萦长带，阴山绕画屏。只忧非綮肯，未觉有膻腥。
　　保佐资冲漠，扶持在杳冥。乃心防暗室，华发称明廷。
　　按甲神初静，挥戈思欲醒。羲之当妙选，孝若近归宁。
　　月色来侵幌，诗成有转櫺。罗含黄菊宅，柳恽白蘋汀。
　　神物龟酬孔，仙才鹤姓丁。西山童子药，南极老人星。
　　自顷徒窥管，于今愧挈瓶。何由叨末席，还得叩玄扃。
　　庄叟虚悲雁，终童漫识鼮。幕中虽策画，剑外且伶俜。
　　俣俣行忘止，鳏鳏卧不瞑。身应瘠于鲁，泪欲溢为荥。
　　禹贡思金鼎，尧图忆土铏。公乎来入相，王欲驾云亭。

卷541_110 「安平公诗（故赠尚书韩氏）」李商隐
　　丈人博陵王名家，怜我总角称才华。华州留语晓至暮，
　　高声喝吏放两衙。明朝骑马出城外，送我习业南山阿。
　　仲子延岳年十六，面如白玉欹乌纱。其弟炳章犹两丱，
　　瑶林琼树含奇花。陈留阮家诸侄秀，逦迤出拜何骈罗。
　　府中从事杜与李，麟角虎翅相过摩。清词孤韵有歌响，
　　击触钟磬鸣环珂。三月石堤冻销释，东风开花满阳坡。
　　时禽得伴戏新木，其声尖咽如鸣梭。公时载酒领从事，
　　踊跃鞍马来相过。仰看楼殿撮清汉，坐视世界如恒沙。
　　面热脚掉互登陟，青云表柱白云崖。一百八句在贝叶，
　　三十三天长雨花。长者子来辄献盖，辟支佛去空留靴。
　　公时受诏镇东鲁，遣我草诏随车牙。顾我下笔即千字，
　　疑我读书倾五车。呜呼大贤苦不寿，时世方士无灵砂。
　　五月至止六月病，遽颓泰山惊逝波。明年徒步吊京国，
　　宅破子毁哀如何。西风冲户卷素帐，隙光斜照旧燕窠。
　　古人常叹知己少，况我沦贱艰虞多。如公之德世一二，
　　岂得无泪如黄河。沥胆咒愿天有眼，君子之泽方滂沱。

卷541_111 「赤壁（又见《杜牧集》）」李商隐
　　折戟沈沙铁未销，自将磨洗认前朝。
　　东风不与周郎便，铜雀春深锁二乔。

卷541_112 「垂柳」李商隐
　　垂柳碧鬅茸，楼昏雨带容。思量成夜梦，束久废春慵。
　　梳洗凭张敞，乘骑笑稚恭。碧虚随转笠，红烛近高舂。
　　怨目明秋水，愁眉淡远峰。小阑花尽蝶，静院醉醒蛩。
　　旧作琴台凤，今为药店龙。宝奁抛掷久，一任景阳钟。

卷541_113 「清夜怨」李商隐
　　含泪坐春宵，闻君欲度辽。绿池荷叶嫩，红砌杏花娇。
　　曙月当窗满，征云出塞遥。画楼终日闭，清管为谁调。

卷541_114 「定子（此诗又见《杜牧外集》，题作隋苑）」李商隐
　　檀槽一抹广陵春，定子初开睡脸新。
　　却笑吃虚隋炀帝，破家亡国为何人。

卷541_115 「木兰花」李商隐
　　洞庭波冷晓侵云，日日征帆送远人。
　　几度木兰舟上望，不知元是此花身。

卷541_116 「游灵伽寺（以下见《统签》）」李商隐
　　碧烟秋寺泛湖来，水打城根古堞摧。
　　尽日伤心人不见，石榴花满旧琴台。

卷541_117 「龙丘途中」李商隐
　　汉苑残花别，吴江盛夏来。惟看万树谷，不见一枝开。
　　水色饶湘浦，滩声怯建溪。泪流回月上，可得更猿啼。

卷541_118 「句」李商隐
　　兰膏爇处心犹浅，银烛烧残焰不馨。好向书生窗畔种，
　　免教辛苦更囊萤。（金灯花。《事文类聚》）。
　　遥想故园陌，桃李正酣酣。（以下见《海录碎事》）
　　头上金雀钗，腰珮翠琅玕.
　　芦洲客雁报春来。

　　　　　　　　　　　　　　卷四百二十四

卷424_1 「贺雨」白居易
　　皇帝嗣宝历，元和三年冬。自冬及春暮，不雨旱爞爞。
　　上心念下民，惧岁成灾凶。遂下罪己诏，殷勤告万邦。
　　帝曰予一人，继天承祖宗。忧勤不遑宁，夙夜心忡忡。
　　元年诛刘辟，一举靖巴邛。二年戮李锜，不战安江东。
　　顾惟眇眇德，遽有巍巍功。或者天降沴，无乃儆予躬。
　　上思答天戒，下思致时邕。莫如率其身，慈和与俭恭。
　　乃命罢进献，乃命赈饥穷。宥死降五刑，责己宽三农。
　　宫女出宣徽，厩马减飞龙。庶政靡不举，皆出自宸衷。
　　奔腾道路人，伛偻田野翁。欢呼相告报，感泣涕沾胸。
　　顺人人心悦，先天天意从。诏下才七日，和气生冲融。
　　凝为油油云，散作习习风。昼夜三日雨，凄凄复濛濛。
　　万心春熙熙，百谷青芃芃.人变愁为喜，岁易俭为丰。
　　乃知王者心，忧乐与众同。皇天与后土，所感无不通。
　　冠珮何锵锵，将相及王公。蹈舞呼万岁，列贺明庭中。
　　小臣诚愚陋，职忝金銮宫。稽首再三拜，一言献天聪。
　　君以明为圣，臣以直为忠。敢贺有其始，亦愿有其终。

卷424_2 「读张籍古乐府」白居易
　　张君何为者，业文三十春。尤工乐府诗，举代少其伦。
　　为诗意如何，六义互铺陈。风雅比兴外，未尝著空文。
　　读君学仙诗，可讽放佚君。读君董公诗，可诲贪暴臣。
　　读君商女诗，可感悍妇仁。读君勤齐诗，可劝薄夫敦。
　　上可裨教化，舒之济万民。下可理情性，卷之善一身。
　　始从青衿岁，迨此白发新。日夜秉笔吟，心苦力亦勤。
　　时无采诗官，委弃如泥尘。恐君百岁后，灭没人不闻。
　　愿藏中秘书，百代不湮沦。愿播内乐府，时得闻至尊。
　　言者志之苗，行者文之根。所以读君诗，亦知君为人。
　　如何欲五十，官小身贱贫。病眼街西住，无人行到门。

卷424_3 「哭孔戡」白居易
　　洛阳谁不死，戡死闻长安。我是知戡者，闻之涕泫然。
　　戡佐山东军，非义不可干。拂衣向西来，其道直如弦。
　　从事得如此，人人以为难。人言明明代，合置在朝端。
　　或望居谏司，有事戡必言。或望居宪府，有邪戡必弹。
　　惜哉两不谐，没齿为闲官。竟不得一日，謇謇立君前。
　　形骸随众人，敛葬北邙山。平生刚肠内，直气归其间。
　　贤者为生民，生死悬在天。谓天不爱人，胡为生其贤。
　　谓天果爱民，胡为夺其年。茫茫元化中，谁执如此权。

卷424_4 「凶宅」白居易
　　长安多大宅，列在街西东。往往朱门内，房廊相对空。
　　枭鸣松桂树，狐藏兰菊丛。苍苔黄叶地，日暮多旋风。
　　前主为将相，得罪窜巴庸。后主为公卿，寝疾殁其中。
　　连延四五主，殃祸继相锺。自从十年来，不利主人翁。
　　风雨坏檐隙，蛇鼠穿墙墉。人疑不敢买，日毁土木功。
　　嗟嗟俗人心，甚矣其愚蒙。但恐灾将至，不思祸所从。
　　我今题此诗，欲悟迷者胸。凡为大官人，年禄多高崇。
　　权重持难久，位高势易穷。骄者物之盈，老者数之终。
　　四者如寇盗，日夜来相攻。假使居吉土，孰能保其躬。
　　因小以明大，借家可喻邦。周秦宅殽函，其宅非不同。
　　一兴八百年，一死望夷宫。寄语家与国，人凶非宅凶。

卷424_5 「梦仙」白居易
　　人有梦仙者，梦身升上清。坐乘一白鹤，前引双红旌。
　　羽衣忽飘飘，玉鸾俄铮铮。半空直下视，人世尘冥冥。
　　渐失乡国处，才分山水形。东海一片白，列岳五点青。
　　须臾群仙来，相引朝玉京。安期羡门辈，列侍如公卿。
　　仰谒玉皇帝，稽首前致诚。帝言汝仙才，努力勿自轻。
　　却后十五年，期汝不死庭。再拜受斯言，既寤喜且惊。
　　秘之不敢泄，誓志居岩扃。恩爱舍骨肉，饮食断膻腥。
　　朝餐云母散，夜吸沆瀣精。空山三十载，日望辎輧迎。
　　前期过已久，鸾鹤无来声。齿发日衰白，耳目减聪明。
　　一朝同物化，身与粪壤并。神仙信有之，俗力非可营。
　　苟无金骨相，不列丹台名。徒传辟谷法，虚受烧丹经。
　　只自取勤苦，百年终不成。悲哉梦仙人，一梦误一生。

卷424_6 「观刈麦（时为盩厔县尉）」白居易
　　田家少闲月，五月人倍忙。夜来南风起，小麦覆陇黄。
　　妇姑荷簟食，童稚携壶浆。相随饷田去，丁壮在南冈。
　　足蒸暑土气，背灼炎天光。力尽不知热，但惜夏日长。
　　复有贫妇人，抱子在其傍。右手秉遗穗，左臂悬敝筐。
　　听其相顾言，闻者为悲伤。家田输税尽，拾此充饥肠。
　　今我何功德，曾不事农桑。吏禄三百石，岁晏有馀粮。
　　念此私自愧，尽日不能忘。

卷424_7 「题海图屏风（元和己丑年作）」白居易
　　海水无风时，波涛安悠悠。鳞介无小大，遂性各沉浮。
　　突兀海底鳌，首冠三神丘。钓网不能制，其来非一秋。
　　或者不量力，谓兹鳌可求。赑屃牵不动，纶绝沉其钩。
　　一鳌既顿颔，诸鳌齐掉头。白涛与黑浪，呼吸绕咽喉。
　　喷风激飞廉，鼓波怒阳侯。鲸鲵得其便，张口欲吞舟。
　　万里无活鳞，百川多倒流。遂使江汉水，朝宗意亦休。
　　苍然屏风上，此画良有由。

卷424_8 「羸骏」白居易
　　骅骝失其主，羸饿无人牧。向风嘶一声，莽苍黄河曲。
　　蹋冰水畔立，卧雪冢间宿。岁暮田野空，寒草不满腹。
　　岂无市骏者，尽是凡人目。相马失于瘦，遂遗千里足。
　　村中何扰扰，有吏征刍粟。输彼军厩中，化作驽骀肉。

卷424_9 「废琴」白居易
　　丝桐合为琴，中有太古声。古声澹无味，不称今人情。
　　玉徽光彩灭，朱弦尘土生。废弃来已久，遗音尚泠泠。
　　不辞为君弹，纵弹人不听。何物使之然，羌笛与秦筝。

卷424_10 「李都尉古剑」白居易
　　古剑寒黯黯，铸来几千秋。白光纳日月，紫气排斗牛。
　　有客借一观，爱之不敢求。湛然玉匣中，秋水澄不流。
　　至宝有本性，精刚无与俦。可使寸寸折，不能绕指柔。
　　愿快直士心，将断佞臣头。不愿报小怨，夜半刺私仇。
　　劝君慎所用，无作神兵羞。

卷424_11 「云居寺孤桐」白居易
　　一株青玉立，千叶绿云委。亭亭五丈馀，高意犹未已。
　　山僧年九十，清净老不死。自云手种时，一颗青桐子。
　　直从萌芽拔，高自毫末始。四面无附枝，中心有通理。
　　寄言立身者，孤直当如此。

卷424_12 「京兆府新栽莲（时为盩厔县尉趋府作）」白居易
　　污沟贮浊水，水上叶田田。我来一长叹，知是东溪莲。
　　下有青泥污，馨香无复全。上有红尘扑，颜色不得鲜。
　　物性犹如此，人事亦宜然。托根非其所，不如遭弃捐。
　　昔在溪中日，花叶媚清涟。今来不得地，憔悴府门前。

卷424_13 「月夜登阁避暑」白居易
　　旱久炎气盛，中人若燔烧。清风隐何处，草树不动摇。
　　何以避暑气，无如出尘嚣。行行都门外，佛阁正岧峣.
　　清凉近高生，烦热委静销。开襟当轩坐，意泰神飘飘。
　　回看归路傍，禾黍尽枯焦。独善诚有计，将何救旱苗。

卷424_14 「初授拾遗」白居易
　　奉诏登左掖，束带参朝议。何言初命卑，且脱风尘吏。
　　杜甫陈子昂，才名括天地。当时非不遇，尚无过斯位。
　　况余蹇薄者，宠至不自意。惊近白日光，惭非青云器。
　　天子方从谏，朝廷无忌讳。岂不思匪躬，适遇时无事。
　　受命已旬月，饱食随班次。谏纸忽盈箱，对之终自愧。

卷424_15 「赠元稹」白居易
　　自我从宦游，七年在长安。所得惟元君，乃知定交难。
　　岂无山上苗，径寸无岁寒。岂无要津水，咫尺有波澜。
　　之子异于是，久处誓不谖。无波古井水，有节秋竹竿。
　　一为同心友，三及芳岁阑。花下鞍马游，雪中杯酒欢。
　　衡门相逢迎，不具带与冠。春风日高睡，秋月夜深看。
　　不为同登科，不为同署官。所合在方寸，心源无异端。

卷424_16 「哭刘敦质」白居易
　　小树两株柏，新土三尺坟。苍苍白露草，此地哭刘君。
　　哭君岂无辞，辞云君子人。如何天不吊，穷悴至终身。
　　愚者多贵寿，贤者独贱迍。龙亢彼无悔，蠖屈此不伸。
　　哭罢持此辞，吾将诘羲文。

卷424_17 「答友问」白居易
　　大圭廉不割，利剑用不缺。当其斩马时，良玉不如铁。
　　置铁在洪炉，铁消易如雪。良玉同其中，三日烧不热。
　　君疑才与德，咏此知优劣。

卷424_18 「杂兴三首」白居易
　　楚王多内宠，倾国选嫔妃。又爱从禽乐，驰骋每相随。
　　锦鞲臂花隼，罗袂控金羁。遂习宫中女，皆如马上儿。
　　色禽合为荒，刑政两已衰。云梦春仍猎，章华夜不归。
　　东风二月天，春雁正离离。美人挟银镝，一发叠双飞。
　　飞鸿惊断行，敛翅避蛾眉。君王顾之笑，弓箭生光辉。
　　回眸语君曰，昔闻庄王时。有一愚夫人，其名曰樊姬。
　　不有此游乐，三载断鲜肥。
　　越国政初荒，越天旱不已。风日燥水田，水涸尘飞起。
　　国中新下令，官渠禁流水。流水不入田，壅入王宫里。
　　馀波养鱼鸟，倒影浮楼雉。澹滟九折池，萦回十馀里。
　　四月芰荷发，越王日游嬉。左右好风来，香动芙蓉蕊。
　　但爱芙蓉香，又种芙蓉子。不念阊门外，千里稻苗死。
　　吴王心日侈，服玩尽奇瑰。身卧翠羽帐，手持红玉杯。
　　冠垂明月珠，带束通天犀。行动自矜顾，数步一裴回。
　　小人知所好，怀宝四方来。奸邪得藉手，从此倖门开。
　　古称国之宝，谷米与贤才。今看君王眼，视之如尘灰。
　　伍员谏已死，浮尸去不回。姑苏台下草，麋鹿暗生麑。

卷424_19 「宿紫阁山北村」白居易
　　晨游紫阁峰，暮宿山下村。村老见余喜，为余开一尊。
　　举杯未及饮，暴卒来入门。紫衣挟刀斧，草草十馀人。
　　夺我席上酒，掣我盘中飧。主人退后立，敛手反如宾。
　　中庭有奇树，种来三十春。主人惜不得，持斧断其根。
　　口称采造家，身属神策军。主人慎勿语，中尉正承恩。

卷424_20 「读汉书」白居易
　　禾黍与稂莠，雨来同日滋。桃李与荆棘，霜降同夜萎。
　　草木既区别，荣枯那等夷。茫茫天地意，无乃太无私。
　　小人与君子，用置各有宜。奈何西汉末，忠邪并信之。
　　不然尽信忠，早绝邪臣窥。不然尽信邪，早使忠臣知。
　　优游两不断，盛业日已衰。痛矣萧京辈，终令陷祸机。
　　每读元成纪，愤愤令人悲。寄言为国者，不得学天时。
　　寄言为臣者，可以鉴于斯。

卷424_21 「赠樊著作」白居易
　　阳城为谏议，以正事其君。其手如屈轶，举必指佞臣。
　　卒使不仁者，不得秉国钧。元稹为御史，以直立其身。
　　其心如肺石，动必达穷民。东川八十家，冤愤一言伸。
　　刘辟肆乱心，杀人正纷纷。其嫂曰庾氏，弃绝不为亲。
　　从史萌逆节，隐心潜负恩。其佐曰孔戡，舍去不为宾。
　　凡此士与女，其道天下闻。常恐国史上，但记凤与麟。
　　贤者不为名，名彰教乃敦。每惜若人辈，身死名亦沦。
　　君为著作郎，职废志空存。虽有良史才，直笔无所申。
　　何不自著书，实录彼善人。编为一家言，以备史阙文。

卷424_22 「蜀路石妇」白居易
　　道傍一石妇，无记复无铭。传是此乡女，为妇孝且贞。
　　十五嫁邑人，十六夫征行。夫行二十载，妇独守孤茕。
　　其夫有父母，老病不安宁。其妇执妇道，一一如礼经。
　　晨昏问起居，恭顺发心诚。药饵自调节，膳羞必甘馨。
　　夫行竟不归，妇德转光明。后人高其节，刻石像妇形。
　　俨然整衣巾，若立在闺庭。似见舅姑礼，如闻环珮声。
　　至今为妇者，见此孝心生。不比山头石，空有望夫名。

卷424_23 「折剑头」白居易
　　拾得折剑头，不知折之由。一握青蛇尾，数寸碧峰头。
　　疑是斩鲸鲵，不然刺蛟虬。缺落泥土中，委弃无人收。
　　我有鄙介性，好刚不好柔。勿轻直折剑，犹胜曲全钩。

卷424_24 「登乐游园望」白居易
　　独上乐游园，四望天日曛。东北何霭霭，宫阙入烟云。
　　爱此高处立，忽如遗垢氛。耳目暂清旷，怀抱郁不伸。
　　下视十二街，绿树间红尘。车马徒满眼，不见心所亲。
　　孔生死洛阳，元九谪荆门。可怜南北路，高盖者何人。

卷424_25 「酬元九对新栽竹有怀见寄」白居易
　　昔我十年前，与君始相识。曾将秋竹竿，比君孤且直。
　　中心一以合，外事纷无极。共保秋竹心，风霜侵不得。
　　始嫌梧桐树，秋至先改色。不爱杨柳枝，春来软无力。
　　怜君别我后，见竹长相忆。长欲在眼前，故栽庭户侧。
　　分首今何处，君南我在北。吟我赠君诗，对之心恻恻。

卷424_26 「感鹤」白居易
　　鹤有不群者，飞飞在野田。饥不啄腐鼠，渴不饮盗泉。
　　贞姿自耿介，杂鸟何翩翾.同游不同志，如此十馀年。
　　一兴嗜欲念，遂为矰缴牵。委质小池内，争食群鸡前。
　　不惟怀稻粱，兼亦竞腥膻。不惟恋主人，兼亦狎乌鸢。
　　物心不可知，天性有时迁。一饱尚如此，况乘大夫轩。

卷424_27 「春雪」白居易
　　元和岁在卯，六年春二月。月晦寒食天，天阴夜飞雪。
　　连宵复竟日，浩浩殊未歇。大似落鹅毛，密如飘玉屑。
　　寒销春茫苍，气变风凛冽。上林草尽没，曲江水复结。
　　红乾杏花死，绿冻杨枝折。所怜物性伤，非惜年芳绝。
　　上天有时令，四序平分别。寒燠苟反常，物生皆夭阏。
　　我观圣人意，鲁史有其说。或记水不冰，或书霜不杀。
　　上将儆政教，下以防灾孽。兹雪今如何，信美非时节。

卷424_28 「高仆射」白居易
　　富贵人所爱，圣人去其泰。所以致仕年，著在礼经内。
　　玄元亦有训，知止则不殆。二疏独能行，遗迹东门外。
　　清风久销歇，迨此向千载。斯人古亦稀，何况今之代。
　　遑遑名利客，白首千百辈。惟有高仆射，七十悬车盖。
　　我年虽未老，岁月亦云迈。预恐耄及时，贪荣不能退。
　　中心私自儆，何以为我戒。故作仆射诗，书之于大带。

卷424_29 「白牡丹（和钱学士作）」白居易
　　城中看花客，旦暮走营营。素华人不顾，亦占牡丹名。
　　闭在深寺中，车马无来声。唯有钱学士，尽日绕丛行。
　　怜此皓然质，无人自芳馨。众嫌我独赏，移植在中庭。
　　留景夜不暝，迎光曙先明。对之心亦静，虚白相向生。
　　唐昌玉蕊花，攀玩众所争。折来比颜色，一种如瑶琼。
　　彼因稀见贵，此以多为轻。始知无正色，爱恶随人情。
　　岂惟花独尔，理与人事并。君看入时者，紫艳与红英。

卷424_30 「赠内」白居易
　　生为同室亲，死为同穴尘。他人尚相勉，而况我与君。
　　黔娄固穷士，妻贤忘其贫。冀缺一农夫，妻敬俨如宾。
　　陶潜不营生，翟氏自爨薪。梁鸿不肯仕，孟光甘布裙。
　　君虽不读书，此事耳亦闻。至此千载后，传是何如人。
　　人生未死间，不能忘其身。所须者衣食，不过饱与温。
　　蔬食足充饥，何必膏粱珍。缯絮足御寒，何必锦绣文。
　　君家有贻训，清白遗子孙。我亦贞苦士，与君新结婚。
　　庶保贫与素，偕老同欣欣。

卷424_31 「寄唐生」白居易
　　贾谊哭时事，阮籍哭路岐。唐生今亦哭，异代同其悲。
　　唐生者何人，五十寒且饥。不悲口无食，不悲身无衣。
　　所悲忠与义，悲甚则哭之。太尉击贼日，尚书叱盗时。
　　大夫死凶寇，谏议谪蛮夷。每见如此事，声发涕辄随。
　　往往闻其风，俗士犹或非。怜君头半白，其志竟不衰。
　　我亦君之徒，郁郁何所为。不能发声哭，转作乐府诗。
　　篇篇无空文，句句必尽规。功高虞人箴，痛甚骚人辞。
　　非求宫律高，不务文字奇。惟歌生民病，愿得天子知。
　　未得天子知，甘受时人嗤。药良气味苦，琴澹音声稀。
　　不惧权豪怒，亦任亲朋讥。人竟无奈何，呼作狂男儿。
　　每逢群盗息，或遇云雾披。但自高声歌，庶几天听卑。
　　歌哭虽异名，所感则同归。寄君三十章，与君为哭词。

卷424_32 「伤唐衢二首」白居易
　　自我心存道，外物少能逼。常排伤心事，不为长叹息。
　　忽闻唐衢死，不觉动颜色。悲端从东来，触我心恻恻。
　　伊昔未相知，偶游滑台侧。同宿李翱家，一言如旧识。
　　酒酣出送我，风雪黄河北。日西并马头，语别至昏黑。
　　君归向东郑，我来游上国。交心不交面，从此重相忆。
　　怜君儒家子，不得诗书力。五十著青衫，试官无禄食。
　　遗文仅千首，六义无差忒。散在京洛间，何人为收拾。
　　忆昨元和初，忝备谏官位。是时兵革后，生民正憔悴。
　　但伤民病痛，不识时忌讳。遂作秦中吟，一吟悲一事。
　　贵人皆怪怒，闲人亦非訾。天高未及闻，荆棘生满地。
　　惟有唐衢见，知我平生志。一读兴叹嗟，再吟垂涕泗。
　　因和三十韵，手题远缄寄。致吾陈杜间，赏爱非常意。
　　此人无复见，此诗犹可贵。今日开箧看，蠹鱼损文字。
　　不知何处葬，欲问先歔欷。终去哭坟前，还君一掬泪。

卷424_33 「问友」白居易
　　种兰不种艾，兰生艾亦生。根荄相交长，茎叶相附荣。
　　香茎与臭叶，日夜俱长大。锄艾恐伤兰，溉兰恐滋艾。
　　兰亦未能溉，艾亦未能除。沉吟意不决，问君合何如。

卷424_34 「悲哉行」白居易
　　悲哉为儒者，力学不知疲。读书眼欲暗，秉笔手生胝。
　　十上方一第，成名常苦迟。纵有宦达者，两鬓已成丝。
　　可怜少壮日，适在穷贱时。丈夫老且病，焉用富贵为。
　　沉沉朱门宅，中有乳臭儿。状貌如妇人，光明膏粱肌。
　　手不把书卷，身不擐戎衣。二十袭封爵，门承勋戚资。
　　春来日日出，服御何轻肥。朝从博徒饮，暮有倡楼期。
　　平封还酒债，堆金选蛾眉。声色狗马外，其馀一无知。
　　山苗与涧松，地势随高卑。古来无奈何，非君独伤悲。

卷424_35 「紫藤」白居易
　　藤花紫蒙茸，藤叶青扶疏。谁谓好颜色，而为害有馀。
　　下如蛇屈盘，上若绳萦纡。可怜中间树，束缚成枯株。
　　柔蔓不自胜，袅袅挂空虚。岂知缠树木，千夫力不如。
　　先柔后为害，有似谀佞徒。附著君权势，君迷不肯诛。
　　又如妖妇人，绸缪蛊其夫。奇邪坏人室，夫惑不能除。
　　寄言邦与家，所慎在其初。毫末不早辨，滋蔓信难图。
　　愿以藤为戒，铭之于座隅。

卷424_36 「放鹰」白居易
　　十月鹰出笼，草枯雉兔肥。下鞲随指顾，百掷无一遗。
　　鹰翅疾如风，鹰爪利如锥。本为鸟所设，今为人所资。
　　孰能使之然，有术甚易知。取其向背性，制在饥饱时。
　　不可使长饱，不可使长饥。饥则力不足，饱则背人飞。
　　乘饥纵搏击，未饱须絷维。所以爪翅功，而人坐收之。
　　圣明驭英雄，其术亦如斯。鄙语不可弃，吾闻诸猎师。

卷424_37 「慈乌夜啼」白居易
　　慈乌失其母，哑哑吐哀音。昼夜不飞去，经年守故林。
　　夜夜夜半啼，闻者为沾襟。声中如告诉，未尽反哺心。
　　百鸟岂无母，尔独哀怨深。应是母慈重，使尔悲不任。
　　昔有吴起者，母殁丧不临。嗟哉斯徒辈，其心不如禽。
　　慈乌复慈乌，鸟中之曾参。

卷424_38 「燕诗示刘叟」白居易
　　梁上有双燕，翩翩雄与雌。衔泥两椽间，一巢生四儿。
　　四儿日夜长，索食声孜孜。青虫不易捕，黄口无饱期。
　　觜爪虽欲敝，心力不知疲。须臾十来往，犹恐巢中饥。
　　辛勤三十日，母瘦雏渐肥。喃喃教言语，一一刷毛衣。
　　一旦羽翼成，引上庭树枝。举翅不回顾，随风四散飞。
　　雌雄空中鸣，声尽呼不归。却入空巢里，啁啾终夜悲。
　　燕燕尔勿悲，尔当返自思。思尔为雏日，高飞背母时。
　　当时父母念，今日尔应知。

卷424_39 「采地黄者」白居易
　　麦死春不雨，禾损秋早霜。岁晏无口食，田中采地黄。
　　采之将何用，持以易餱粮。凌晨荷锄去，薄暮不盈筐。
　　携来朱门家，卖与白面郎。与君啖肥马，可使照地光。
　　愿易马残粟，救此苦饥肠。

卷424_40 「初入太行路」白居易
　　天冷日不光，太行峰苍莽。尝闻此中险，今我方独往。
　　马蹄冻且滑，羊肠不可上。若比世路难，犹自平于掌。

卷424_41 「邓鲂、张彻落第」白居易
　　古琴无俗韵，奏罢无人听。寒松无妖花，枝下无人行。
　　春风十二街，轩骑不暂停。奔车看牡丹，走马听秦筝。
　　众目悦芳艳，松独守其贞。众耳喜郑卫，琴亦不改声。
　　怀哉二夫子，念此无自轻。

卷424_42 「送王处士」白居易
　　王门岂无酒，侯门岂无肉。主人贵且骄，待客礼不足。
　　望尘而拜者，朝夕走碌碌。王生独拂衣，遐举如云鹄。
　　宁归白云外，饮水卧空谷。不能随众人，敛手低眉目。
　　扣门与我别，酤酒留君宿。好去采薇人，终南山正绿。

卷424_43 「村居苦寒」白居易
　　八年十二月，五日雪纷纷。竹柏皆冻死，况彼无衣民。
　　回观村闾间，十室八九贫。北风利如剑，布絮不蔽身。
　　唯烧蒿棘火，愁坐夜待晨。乃知大寒岁，农者尤苦辛。
　　顾我当此日，草堂深掩门。褐裘覆紖被，坐卧有馀温。
　　幸免饥冻苦，又无垄亩勤。念彼深可愧，自问是何人。

卷424_44 「纳粟」白居易
　　有吏夜叩门，高声催纳粟。家人不待晓，场上张灯烛。
　　扬簸净如珠，一车三十斛。犹忧纳不中，鞭责及僮仆。
　　昔余谬从事，内愧才不足。连授四命官，坐尸十年禄。
　　常闻古人语，损益周必复。今日谅甘心，还他太仓谷。

卷424_45 「薛中丞」白居易
　　百人无一直，百直无一遇。借问遇者谁，正人行得路。
　　中丞薛存诚，守直心甚固。皇明烛如日，再使秉王度。
　　奸豪与佞巧，非不憎且惧。直道渐光明，邪谋难盖覆。
　　每因匪躬节，知有匡时具。张为坠网纲，倚作颓檐柱。
　　悠哉上天意，报施纷回互。自古已冥茫，从今尤不谕。
　　岂与小人意，昏然同好恶。不然君子人，何反如朝露。
　　裴相昨已夭，薛君今又去。以我惜贤心，五年如旦暮。
　　况闻善人命，长短系运数。今我一涕零，岂为中丞故。

卷424_46 「秋池二首」白居易
　　前池秋始半，卉物多摧坏。欲暮槿先萎，未霜荷已败。
　　默然有所感，可以从兹诫。本不种松筠，早凋何足怪。
　　凿池贮秋水，中有蘋与芰。天旱水暗消，塌然委空地。
　　有似泛泛者，附离权与贵。一旦恩势移，相随共憔悴。

卷424_47 「夏旱」白居易
　　太阴不离毕，太岁仍在午。旱日与炎风，枯焦我田亩。
　　金石欲销铄，况兹禾与黍。嗷嗷万族中，唯农最辛苦。
　　悯然望岁者，出门何所睹。但见棘与茨，罗生遍场圃。
　　恶苗承沴气，欣然得其所。感此因问天，可能长不雨。

卷424_48 「谕友」白居易
　　昨夜霜一降，杀君庭中槐。干叶不待黄，索索飞下来。
　　怜君感节物，晨起步前阶。临风蹋叶立，半日颜色哀。
　　西望长安城，歌钟十二街。何人不欢乐，君独心悠哉。
　　白日头上走，朱颜镜中颓。平生青云心，销化成死灰。
　　我今赠一言，胜饮酒千杯。其言虽甚鄙，可破悒悒怀。
　　朱门有勋贵，陋巷有颜回。穷通各问命，不系才不才。
　　推此自豁豁，不必待安排。

卷424_49 「丘中有一士二首（命首句为题）」白居易
　　丘中有一士，不知其姓名。面色不忧苦，血气常和平。
　　每选隙地居，不蹋要路行。举动无尤悔，物莫与之争。
　　藜藿不充肠，布褐不蔽形。终岁守穷饿，而无嗟叹声。
　　岂是爱贫贱，深知时俗情。勿矜罗弋巧，鸾鹤在冥冥。
　　丘中有一士，守道岁月深。行披带索衣，坐拍无弦琴。
　　不饮浊泉水，不息曲木阴。所逢苟非义，粪土千黄金。
　　乡人化其风，熏如兰在林。智愚与强弱，不忍相欺侵。
　　我欲访其人，将行复沉吟。何必见其面，但在学其心。

卷424_50 「新制布裘」白居易
　　桂布白似雪，吴绵软于云。布重绵且厚，为裘有馀温。
　　朝拥坐至暮，夜覆眠达晨。谁知严冬月，支体暖如春。
　　中夕忽有念，抚裘起逡巡。丈夫贵兼济，岂独善一身。
　　安得万里裘，盖裹周四垠。稳暖皆如我，天下无寒人。

卷424_51 「杏园中枣树」白居易
　　人言百果中，唯枣凡且鄙。皮皴似龟手，叶小如鼠耳。
　　胡为不自知，生花此园里。岂宜遇攀玩，幸免遭伤毁。
　　二月曲江头，杂英红旖旎。枣亦在其间，如嫫对西子。
　　东风不择木，吹喣长未已。眼看欲合抱，得尽生生理。
　　寄言游春客，乞君一回视。君爱绕指柔，从君怜柳杞。
　　君求悦目艳，不敢争桃李。君若作大车，轮轴材须此。

卷424_52 「虾蟆（和张十六）」白居易
　　嘉鱼荐宗庙，灵龟贡邦家。应龙能致雨，润我百谷芽。
　　蠢蠢水族中，无用者虾蟆。形秽肌肉腥，出没于泥沙。
　　六月七月交，时雨正滂沱。虾蟆得其志，快乐无以加。
　　地既蕃其生，使之族类多。天又与其声，得以相喧哗。
　　岂惟玉池上，污君清冷波。可独瑶瑟前，乱君鹿鸣歌。
　　常恐飞上天，跳跃随姮娥。往往蚀明月，遣君无奈何。

卷424_53 「寄隐者」白居易
　　卖药向都城，行憩青门树。道逢驰驿者，色有非常惧。
　　亲族走相送，欲别不敢住。私怪问道旁，何人复何故。
　　云是右丞相，当国握枢务。禄厚食万钱，恩深日三顾。
　　昨日延英对，今日崖州去。由来君臣间，宠辱在朝暮。
　　青青东郊草，中有归山路。归去卧云人，谋身计非误。

卷424_54 「放鱼（自此后诗，到江州作）」白居易
　　晓日提竹篮，家僮买春蔬。青青芹蕨下，叠卧双白鱼。
　　无声但呀呀，以气相喣濡。倾篮写地上，拨剌长尺馀。
　　岂唯刀机忧，坐见蝼蚁图。脱泉虽已久，得水犹可苏。
　　放之小池中，且用救干枯。水小池窄狭，动尾触四隅。
　　一时幸苟活，久远将何如。怜其不得所，移放于南湖。
　　南湖连西江，好去勿踟蹰。施恩即望报，吾非斯人徒。
　　不须泥沙底，辛苦觅明珠。

卷424_55 「文柏床」白居易
　　陵上有老柏，柯叶寒苍苍。朝为风烟树，暮为宴寝床。
　　以其多奇文，宜升君子堂。刮削露节目，拂拭生辉光。
　　玄斑状狸首，素质如截肪。虽充悦目玩，终乏周身防。
　　华彩诚可爱，生理苦已伤。方知自残者，为有好文章。

卷424_56 「浔阳三题。庐山桂」白居易
　　偃蹇月中桂，结根依青天。天风绕月起，吹子下人间。
　　飘零委何处，乃落匡庐山。生为石上桂，叶如翦碧鲜。
　　枝干日长大，根荄日牢坚。不归天上月，空老山中年。
　　庐山去咸阳，道里三四千。无人为移植，得入上林园。
　　不及红花树，长栽温室前。

卷424_57 「浔阳三题。湓浦竹」白居易
　　浔阳十月天，天气仍温燠。有霜不杀草，有风不落木。
　　玄冥气力薄，草木冬犹绿。谁肯湓浦头，回眼看修竹。
　　其有顾盼者，持刀斩且束。剖劈青琅玕，家家盖墙屋。
　　吾闻汾晋间，竹少重如玉。胡为取轻贱，生此西江曲。

卷424_58 「浔阳三题。东林寺白莲」白居易
　　东林北塘水，湛湛见底清。中生白芙蓉，菡萏三百茎。
　　白日发光彩，清飙散芳馨。泄香银囊破，泻露玉盘倾。
　　我惭尘垢眼，见此琼瑶英。乃知红莲花，虚得清净名。
　　夏萼敷未歇，秋房结才成。夜深众僧寝，独起绕池行。
　　欲收一颗子，寄向长安城。但恐出山去，人间种不生。

卷424_59 「大水」白居易
　　浔阳郊郭间，大水岁一至。闾阎半飘荡，城堞多倾坠。
　　苍茫生海色，渺漫连空翠。风卷白波翻，日煎红浪沸。
　　工商彻屋去，牛马登山避。况当率税时，颇害农桑事。
　　独有佣舟子，鼓枻生意气。不知万人灾，自觅锥刀利。
　　吾无奈尔何，尔非久得志。九月霜降后，水涸为平地。

　　　　　　　　　　　　　　卷四百二十五

卷425_1 「续古诗十首」白居易
　　戚戚复戚戚，送君远行役。行役非中原，海外黄沙碛。
　　伶俜独居妾，迢递长征客。君望功名归，妾忧生死隔。
　　谁家无夫妇，何人不离坼。所恨薄命身，嫁迟别日迫。
　　妾身有存殁，妾心无改易。生作闺中妇，死作山头石。
　　掩泪别乡里，飘飖将远行。茫茫绿野中，春尽孤客情。
　　驱马上丘陇，高低路不平。风吹棠梨花，啼鸟时一声。
　　古墓何代人，不知姓与名。化作路傍土，年年春草生。
　　感彼忽自悟，今我何营营。
　　朝采山上薇，暮采山上薇。岁晏薇亦尽，饥来何所为。
　　坐饮白石水，手把青松枝。击节独长歌，其声清且悲。
　　枥马非不肥，所苦常絷维。豢豕非不饱，所忧竟为牺。
　　行行歌此曲，以慰常苦饥。
　　雨露长纤草，山苗高入云。风雪折劲木，涧松摧为薪。
　　风摧此何意，雨长彼何因。百丈涧底死，寸茎山上春。
　　可怜苦节士，感此涕盈巾。
　　窈窕双鬟女，容德俱如玉。昼居不逾阈，夜行常秉烛。
　　气如含露兰，心如贯霜竹。宜当备嫔御，胡为守幽独。
　　无媒不得选，年忽过三六。岁暮望汉宫，谁在黄金屋。
　　邯郸进倡女，能唱黄花曲。一曲称君心，恩荣连九族。
　　栖栖远方士，读书三十年。业成无知己，徒步来入关。
　　长安多王侯，英俊竞攀援。幸随众宾末，得厕门馆间。
　　东阁有旨酒，中堂有管弦。何为向隅客，对此不开颜。
　　富贵无是非，主人终日欢。贫贱多悔尤，客子中夜叹。
　　归去复归去，故乡贫亦安。
　　凉风飘嘉树，日夜减芳华。下有感秋妇，攀条苦悲嗟。
　　我本幽闲女，结发事豪家。豪家多婢仆，门内颇骄奢。
　　良人近封侯，出入鸣玉珂。自从富贵来，恩薄谗言多。
　　冢妇独守礼，群妾互奇邪。但信言有玷，不察心无瑕。
　　容光未销歇，欢爱忽蹉跎。何意掌上玉，化为眼中砂。
　　盈盈一尺水，浩浩千丈河。勿言小大异，随分有风波。
　　闺房犹复尔，邦国当如何。
　　心亦无所迫，身亦无所拘。何为肠中气，郁郁不得舒。
　　不舒良有以，同心久离居。五年不见面，三年不得书。
　　念此令人老，抱膝坐长吁。岂无盈尊酒，非君谁与娱。
　　揽衣出门行，游观绕林渠。澹澹春水暖，东风生绿蒲。
　　上有和鸣雁，下有掉尾鱼。飞沉一何乐，鳞羽各有徒。
　　而我方独处，不与之子俱。顾彼自伤己，禽鱼之不如。
　　出游欲遣忧，孰知忧有馀。
　　春旦日初出，曈曈耀晨辉。草木照未远，浮云已蔽之。
　　天地黯以晦，当午如昏时。虽有东南风，力微不能吹。
　　中园何所有，满地青青葵。阳光委云上，倾心欲何依。

卷425_2 「秦中吟十首。议婚（一作贫家女）」白居易
　　天下无正声，悦耳即为娱。人间无正色，悦目即为姝。
　　颜色非相远，贫富则有殊。贫为时所弃，富为时所趋。
　　红楼富家女，金缕绣罗襦。见人不敛手，娇痴二八初。
　　母兄未开口，已嫁不须臾。绿窗贫家女，寂寞二十馀。
　　荆钗不直钱，衣上无真珠。几回人欲聘，临日又踟蹰。
　　主人会良媒，置酒满玉壶。四座且勿饮，听我歌两途。
　　富家女易嫁，嫁早轻其夫。贫家女难嫁，嫁晚孝于姑。
　　闻君欲娶妇，娶妇意何如。

卷425_3 「秦中吟十首。重赋（一作无名税）」白居易
　　厚地植桑麻，所要济生民。生民理布帛，所求活一身。
　　身外充征赋，上以奉君亲。国家定两税，本意在爱人。
　　厥初防其淫，明敕内外臣。税外加一物，皆以枉法论。
　　奈何岁月久，贪吏得因循。浚我以求宠，敛索无冬春。
　　织绢未成匹，缲丝未盈斤。里胥迫我纳，不许暂逡巡。
　　岁暮天地闭，阴风生破村。夜深烟火尽，霰雪白纷纷。
　　幼者形不蔽，老者体无温。悲喘与寒气，并入鼻中辛。
　　昨日输残税，因窥官库门。缯帛如山积，丝絮如云屯。
　　号为羡馀物，随月献至尊。夺我身上暖，买尔眼前恩。
　　进入琼林库，岁久化为尘。

卷425_4 「秦中吟十首。伤宅（一作伤大宅）」白居易
　　谁家起甲第，朱门大道边。丰屋中栉比，高墙外回环。
　　累累六七堂，栋宇相连延。一堂费百万，郁郁起青烟。
　　洞房温且清，寒暑不能干。高堂虚且迥，坐卧见南山。
　　绕廊紫藤架，夹砌红药栏。攀枝摘樱桃，带花移牡丹。
　　主人此中坐，十载为大官。厨有臭败肉，库有贯朽钱。
　　谁能将我语，问尔骨肉间。岂无穷贱者，忍不救饥寒。
　　如何奉一身，直欲保千年。不见马家宅，今作奉诚园。

卷425_5 「秦中吟十首。伤友（又云伤苦节士。一作胶漆契）」白居易
　　陋巷孤寒士，出门苦恓恓.虽云志气高，岂免颜色低。
　　平生同门友，通籍在金闺。曩者胶漆契，迩来云雨睽。
　　正逢下朝归，轩骑五门西。是时天久阴，三日雨凄凄。
　　蹇驴避路立，肥马当风嘶。回头忘相识，占道上沙堤。
　　昔年洛阳社，贫贱相提携。今日长安道，对面隔云泥。
　　近日多如此，非君独惨凄。死生不变者，唯闻任与黎。

卷425_6 「秦中吟十首。不致仕（一作合致仕）」白居易
　　七十而致仕，礼法有明文。何乃贪荣者，斯言如不闻。
　　可怜八九十，齿堕双眸昏。朝露贪名利，夕阳忧子孙。
　　挂冠顾翠緌，悬车惜朱轮。金章腰不胜，伛偻入君门。
　　谁不爱富贵，谁不恋君恩。年高须告老，名遂合退身。
　　少时共嗤诮，晚岁多因循。贤哉汉二疏，彼独是何人。
　　寂寞东门路，无人继去尘。

卷425_7 「秦中吟十首。立碑」白居易
　　勋德既下衰，文章亦陵夷。但见山中石，立作路旁碑。
　　铭勋悉太公，叙德皆仲尼。复以多为贵，千言直万赀。
　　为文彼何人，想见下笔时。但欲愚者悦，不思贤者嗤。
　　岂独贤者嗤，仍传后代疑。古石苍苔字，安知是愧词。
　　我闻望江县，麹令抚茕嫠。在官有仁政，名不闻京师。
　　身殁欲归葬，百姓遮路岐。攀辕不得归，留葬此江湄。
　　至今道其名，男女涕皆垂。无人立碑碣，唯有邑人知。

卷425_8 「秦中吟十首。轻肥（一作江南旱）」白居易
　　意气骄满路，鞍马光照尘。借问何为者，人称是内臣。
　　朱绂皆大夫，紫绶或将军。夸赴军中宴，走马去如云。
　　尊罍溢九酝，水陆罗八珍。果擘洞庭橘，脍切天池鳞。
　　食饱心自若，酒酣气益振。是岁江南旱，衢州人食人。

卷425_9 「秦中吟十首。五弦（一作五弦琴）」白居易
　　清歌且罢唱，红袂亦停舞。赵叟抱五弦，宛转当胸抚。
　　大声粗若散，飒飒风和雨。小声细欲绝，切切鬼神语。
　　又如鹊报喜，转作猿啼苦。十指无定音，颠倒宫徵羽。
　　坐客闻此声，形神若无主。行客闻此声，驻足不能举。
　　嗟嗟俗人耳，好今不好古。所以绿窗琴，日日生尘土。

卷425_10 「秦中吟十首。歌舞（一作伤阌乡县囚）」白居易
　　秦中岁云暮，大雪满皇州。雪中退朝者，朱紫尽公侯。
　　贵有风雪兴，富无饥寒忧。所营唯第宅，所务在追游。
　　朱门车马客，红烛歌舞楼。欢酣促密坐，醉暖脱重裘。
　　秋官为主人，廷尉居上头。日中为一乐，夜半不能休。
　　岂知阌乡狱，中有冻死囚。

卷425_11 「秦中吟十首。买花（一作牡丹）」白居易
　　帝城春欲暮，喧喧车马度。共道牡丹时，相随买花去。
　　贵贱无常价，酬直看花数。灼灼百朵红，戋戋五束素。
　　上张幄幕庇，旁织巴篱护。水洒复泥封，移来色如故。
　　家家习为俗，人人迷不悟。有一田舍翁，偶来买花处。
　　低头独长叹，此叹无人喻。一丛深色花，十户中人赋。

卷425_12 「赠友五首」白居易
　　一年十二月，每月有常令。君出臣奉行，谓之握金镜。
　　由兹六气顺，以遂万物性。时令一反常，生灵受其病。
　　周汉德下衰，王风始不竞。又从斩晁错，诸侯益强盛。
　　百里不同禁，四时自为政。盛夏兴土功，方春剿人命。
　　谁能救其失，待君佐邦柄。峨峨象魏门，悬法彝伦正。
　　银生楚山曲，金生鄱溪滨。南人弃农业，求之多苦辛。
　　披砂复凿石，矻矻无冬春。手足尽皴胝，爱利不爱身。
　　畬田既慵斫，稻田亦懒耘。相携作游手，皆道求金银。
　　毕竟金与银，何殊泥与尘。且非衣食物，不济饥寒人。
　　弃本以趋末，日富而岁贫。所以先圣王，弃藏不为珍。
　　谁能反古风，待君秉国钧。捐金复抵璧，勿使劳生民。
　　私家无钱炉，平地无铜山。胡为秋夏税，岁岁输铜钱。
　　钱力日已重，农力日已殚。贱粜粟与麦，贱贸丝与绵。
　　岁暮衣食尽，焉得无饥寒。吾闻国之初，有制垂不刊。
　　庸必算丁口，租必计桑田。不求土所无，不强人所难。
　　量入以为出，上足下亦安。兵兴一变法，兵息遂不还。
　　使我农桑人，憔悴畎亩间。谁能革此弊，待君秉利权。
　　复彼租庸法，令如贞观年。
　　京师四方则，王化之本根。长吏久于政，然后风教敦。
　　如何尹京者，迁次不逡巡。请君屈指数，十年十五人。
　　科条日相矫，吏力亦已勤。宽猛政不一，民心安得淳。
　　九州雍为首，群牧之所遵。天下率如此，何以安吾民。
　　谁能变此法，待君赞弥纶。慎择循良吏，令其长子孙。
　　三十男有室，二十女有归。近代多离乱，婚姻多过期。
　　嫁娶既不早，生育常苦迟。儿女未成人，父母已衰羸。
　　凡人贵达日，多在长大时。欲报亲不待，孝心无所施。
　　哀哉三牲养，少得及庭闱。惜哉万钟粟，多用饱妻儿。
　　谁能正婚礼，待君张国维。庶使孝子心，皆无风树悲。

卷425_13 「寓意诗五首」白居易
　　豫樟生深山，七年而后知。挺高二百尺，本末皆十围。
　　天子建明堂，此材独中规。匠人执斤墨，采度将有期。
　　孟冬草木枯，烈火燎山陂。疾风吹猛焰，从根烧到枝。
　　养材三十年，方成栋梁姿。一朝为灰烬，柯叶无孑遗。
　　地虽生尔材，天不与尔时。不如粪土英，犹有人掇之。
　　已矣勿重陈，重陈令人悲。不悲焚烧苦，但悲采用迟。
　　赫赫京内史，炎炎中书郎。昨传征拜日，恩赐颇殊常。
　　貂冠水苍玉，紫绶黄金章。佩服身未暖，已闻窜遐荒。
　　亲戚不得别，吞声泣路旁。宾客亦已散，门前雀罗张。
　　富贵来不久，倏如瓦沟霜。权势去尤速，瞥若石火光。
　　不如守贫贱，贫贱可久长。传语宦游子，且来归故乡。
　　促织不成章，提壶但闻声。嗟哉虫与鸟，无实有虚名。
　　与君定交日，久要如弟兄。何以示诚信，白水指为盟。
　　云雨一为别，飞沉两难并。君为得风鹏，我为失水鲸。
　　音信日已疏，恩分日已轻。穷通尚如此，何况死与生。
　　乃知择交难，须有知人明。莫将山上松，结托水上萍。
　　翩翩两玄鸟，本是同巢燕。分飞来几时，秋夏炎凉变。
　　一宿蓬荜庐，一栖明光殿。偶因衔泥处，复得重相见。
　　彼矜杏梁贵，此嗟茅栋贱。眼看秋社至，两处俱难恋。
　　所托各暂时，胡为相叹羡。
　　婆娑园中树，根株大合围。蠢尔树间虫，形质一何微。
　　孰谓虫之微，虫蠹已无期。孰谓树之大，花叶有衰时。
　　花衰夏未实，叶病秋先萎。树心半为土，观者安得知。
　　借问虫何在，在身不在枝。借问虫何食，食心不食皮。
　　岂无啄木鸟，觜长将何为。

卷425_14 「读史五首」白居易
　　楚怀放灵均，国政亦荒淫。彷徨未忍决，绕泽行悲吟。
　　汉文疑贾生，谪置湘之阴。是时刑方措，此去难为心。
　　士生一代间，谁不有浮沉。良时真可惜，乱世何足钦。
　　乃知汨罗恨，未抵长沙深。
　　祸患如棼丝，其来无端绪。马迁下蚕室，嵇康就囹圄。
　　抱冤志气屈，忍耻形神沮。当彼戮辱时，奋飞无翅羽。
　　商山有黄绮，颍川有巢许。何不从之游，超然离网罟。
　　山林少羁鞅，世路多艰阻。寄谢伐檀人，慎勿嗟穷处。
　　汉日大将军，少为乞食子。秦时故列侯，老作锄瓜士。
　　春华何暐晔，园中发桃李。秋风忽萧条，堂上生荆杞。
　　深谷变为岸，桑田成海水。势去未须悲，时来何足喜。
　　寄言荣枯者，反复殊未已。
　　含沙射人影，虽病人不知。巧言构人罪，至死人不疑。
　　掇蜂杀爱子，掩鼻戮宠姬。弘恭陷萧望，赵高谋李斯。
　　阴德既必报，阴祸岂虚施。人事虽可罔，天道终难欺。
　　明则有刑辟，幽则有神祇.苟免勿私喜，鬼得而诛之。
　　季子憔悴时，妇见不下机。买臣负薪日，妻亦弃如遗。
　　一朝黄金多，佩印衣锦归。去妻不敢视，妇嫂强依依。
　　富贵家人重，贫贱妻子欺。奈何贫富间，可移亲爱志。
　　遂使中人心，汲汲求富贵。又令下人力，各竞锥刀利。
　　随分归舍来，一取妻孥意。

卷425_15 「和答诗十首。和思归乐」白居易
　　山中不栖鸟，夜半声嘤嘤。似道思归乐，行人掩泣听。
　　皆疑此山路，迁客多南征。忧愤气不散，结化为精灵。
　　我谓此山鸟，本不因人生。人心自怀土，想作思归鸣。
　　孟尝平居时，娱耳琴泠泠。雍门一言感，未奏泪沾缨。
　　魏武铜雀妓，日与欢乐并。一旦西陵望，欲歌先涕零。
　　峡猿亦何意，陇水复何情。为入愁人耳，皆为肠断声。
　　请看元侍御，亦宿此邮亭。因听思归鸟，神气独安宁。
　　问君何以然，道胜心自平。虽为南迁客，如在长安城。
　　云得此道来，何虑复何营。穷达有前定，忧喜无交争。
　　所以事君日，持宪立大庭。虽有回天力，挠之终不倾。
　　况始三十馀，年少有直名。心中志气大，眼前爵禄轻。
　　君恩若雨露，君威若雷霆。退不苟免难，进不曲求荣。
　　在火辨玉性，经霜识松贞。展禽任三黜，灵均长独醒。
　　获戾自东洛，贬官向南荆。再拜辞阙下，长揖别公卿。
　　荆州又非远，驿路半月程。汉水照天碧，楚山插云青。
　　江陵橘似珠，宜城酒如饧。谁谓谴谪去，未妨游赏行。
　　人生百岁内，天地暂寓形。太仓一稊米，大海一浮萍。
　　身委逍遥篇，心付头陀经。尚达死生观，宁为宠辱惊。
　　中怀苟有主，外物安能萦。任意思归乐，声声啼到明。

卷425_16 「和答诗十首。和阳城驿」白居易
　　商山阳城驿，中有叹者谁。云是元监察，江陵谪去时。
　　忽见此驿名，良久涕欲垂。何故阳道州，名姓同于斯。
　　怜君一寸心，宠辱誓不移。疾恶若巷伯，好贤如缁衣。
　　沉吟不能去，意者欲改为。改为避贤驿，大署于门楣。
　　荆人爱羊祜，户曹改为辞。一字不忍道，况兼姓呼之。
　　因题八百言，言直文甚奇。诗成寄与我，锵若金和丝。
　　上言阳公行，友悌无等夷。骨肉同衾裯，至死不相离。
　　次言阳公迹，夏邑始栖迟。乡人化其风，少长皆孝慈。
　　次言阳公道，终日对酒卮。兄弟笑相顾，醉貌红怡怡。
　　次言阳公节，謇謇居谏司。誓心除国蠹，决死犯天威。
　　终言阳公命，左迁天一涯。道州炎瘴地，身不得生归。
　　一一皆实录，事事无孑遗。凡是为善者，闻之恻然悲。
　　道州既已矣，往者不可追。何世无其人，来者亦可思。
　　愿以君子文，告彼大乐师。附于雅歌末，奏之白玉墀。
　　天子闻此章，教化如法施。直谏从如流，佞臣恶如疵。
　　宰相闻此章，政柄端正持。进贤不知倦，去邪勿复疑。
　　宪臣闻此章，不敢怀依违。谏官闻此章，不忍纵诡随。
　　然后告史氏，旧史有前规。若作阳公传，欲令后世知。
　　不劳叙世家，不用费文辞。但于国史上，全录元稹诗。

卷425_17 「和答诗十首。答桐花」白居易
　　山木多蓊郁，兹桐独亭亭。叶重碧云片，花簇紫霞英。
　　是时三月天，春暖山雨晴。夜色向月浅，暗香随风轻。
　　行者多商贾，居者悉黎氓。无人解赏爱，有客独屏营。
　　手攀花枝立，足蹋花影行。生怜不得所，死欲扬其声。
　　截为天子琴，刻作古人形。云待我成器，荐之于穆清。
　　诚是君子心，恐非草木情。胡为爱其华，而反伤其生。
　　老龟被刳肠，不如无神灵。雄鸡自断尾，不愿为牺牲。
　　况此好颜色，花紫叶青青。宜遂天地性，忍加刀斧刑。
　　我思五丁力，拔入九重城。当君正殿栽，花叶生光晶。
　　上对月中桂，下覆阶前蓂.泛拂香炉烟，隐映斧藻屏。
　　为君布绿阴，当暑荫轩楹。沉沉绿满地，桃李不敢争。
　　为君发清韵，风来如叩琼。泠泠声满耳，郑卫不足听。
　　受君封植力，不独吐芬馨。助君行春令，开花应晴明。
　　受君雨露恩，不独含芳荣。戒君无戏言，翦叶封弟兄。
　　受君岁月功，不独资生成。为君长高枝，凤凰上头鸣。
　　一鸣君万岁，寿如山不倾。再鸣万人泰，泰阶为之平。
　　如何有此用，幽滞在岩坰.岁月不尔驻，孤芳坐凋零。
　　请向桐枝上，为余题姓名。待余有势力，移尔献丹庭。

卷425_18 「和答诗十首。和大觜乌」白居易
　　乌者种有二，名同性不同。觜小者慈孝，觜大者贪庸。
　　觜大命又长，生来十馀冬。物老颜色变，头毛白茸茸。
　　飞来庭树上，初但惊儿童。老巫生奸计，与乌意潜通。
　　云此非凡鸟，遥见起敬恭。千岁乃一出，喜贺主人翁。
　　祥瑞来白日，神圣占知风。阴作北斗使，能为人吉凶。
　　此乌所止家，家产日夜丰。上以致寿考，下可宜田农。
　　主人富家子，身老心童蒙。随巫拜复祝，妇姑亦相从。
　　杀鸡荐其肉，敬若禋六宗。乌喜张大觜，飞接在虚空。
　　乌既饱膻腥，巫亦飨甘浓。乌巫互相利，不复两西东。
　　日日营巢窟，稍稍近房栊。虽生八九子，谁辨其雌雄。
　　群雏又成长，众觜逞残凶。探巢吞燕卵，入蔟啄蚕虫。
　　岂无乘秋隼，羁绊委高墉。但食乌残肉，无施搏击功。
　　亦有能言鹦，翅碧觜距红。暂曾说乌罪，囚闭在深笼。
　　青青窗前柳，郁郁井上桐。贪乌占栖息，慈乌独不容。
　　慈乌尔奚为，来往何憧憧。晓去先晨鼓，暮归后昏钟。
　　辛苦尘土间，飞啄禾黍丛。得食将哺母，饥肠不自充。
　　主人憎慈乌，命子削弹弓。弦续会稽竹，丸铸荆山铜。
　　慈乌求母食，飞下尔庭中。数粒未入口，一丸已中胸。
　　仰天号一声，似欲诉苍穹。反哺日未足，非是惜微躬。
　　谁能持此冤，一为问化工。胡然大觜乌，竟得天年终。

卷425_19 「和答诗十首。答四皓庙」白居易
　　天下有道见，无道卷怀之。此乃圣人语，吾闻诸仲尼。
　　矫矫四先生，同禀希世资。随时有显晦，秉道无磷缁。
　　秦皇肆暴虐，二世遘乱离。先生相随去，商岭采紫芝。
　　君看秦狱中，戮辱者李斯。刘项争天下，谋臣竟悦随。
　　先生如鸾鹤，去入冥冥飞。君看齐鼎中，焦烂者郦其。
　　子房得沛公，自谓相遇迟。八难掉舌枢，三略役心机。
　　辛苦十数年，昼夜形神疲。竟杂霸者道，徒称帝者师。
　　子房尔则能，此非吾所宜。汉高之季年，嬖宠钟所私。
　　冢嫡欲废夺，骨肉相忧疑。岂无子房口，口舌无所施。
　　亦有陈平心，心计将何为。皤皤四先生，高冠危映眉。
　　从容下南山，顾盼入东闱。前瞻惠太子，左右生羽仪。
　　却顾戚夫人，楚舞无光辉。心不画一计，口不吐一词。
　　闇定天下本，遂安刘氏危。子房吾则能，此非尔所知。
　　先生道既光，太子礼甚卑。安车留不住，功成弃如遗。
　　如彼旱天云，一雨百谷滋。泽则在天下，云复归希夷。
　　勿高巢与由，勿尚吕与伊。巢由往不返，伊吕去不归。
　　岂如四先生，出处两逶迤。何必长隐逸，何必长济时。
　　由来圣人道，无朕不可窥。卷之不盈握，舒之亘八陲。
　　先生道甚明，夫子犹或非。愿子辨其惑，为予吟此诗。

卷425_20 「和答诗十首。和雉媒」白居易
　　吟君雉媒什，一哂复一叹。和之一何晚，今日乃成篇。
　　岂唯鸟有之，抑亦人复然。张陈刎颈交，竟以势不完。
　　至今不平气，塞绝泜水源。赵襄骨肉亲，亦以利相残。
　　至今不善名，高于磨笄山。况此笼中雉，志在饮啄间。
　　稻粱暂入口，性已随人迁。身苦亦自忘，同族何足言。
　　但恨为媒拙，不足以自全。劝君今日后，养鸟养青鸾。
　　青鸾一失侣，至死守孤单。劝君今日后，结客结任安。
　　主人宾客去，独住在门阑。

卷425_21 「和答诗十首。和松树」白居易
　　亭亭山上松，一一生朝阳。森耸上参天，柯条百尺长。
　　漠漠尘中槐，两两夹康庄。婆娑低覆地，枝干亦寻常。
　　八月白露降，槐叶次第黄。岁暮满山雪，松色郁青苍。
　　彼如君子心，秉操贯冰霜。此如小人面，变态随炎凉。
　　共知松胜槐，诚欲栽道傍。粪土种瑶草，瑶草终不芳。
　　尚可以斧斤，伐之为栋梁。杀身获其所，为君构明堂。
　　不然终天年，老死在南冈。不愿亚枝叶，低随槐树行。

卷425_22 「和答诗十首。答箭镞」白居易
　　矢人职司忧，为箭恐不精。精在利其镞，错磨锋镝成。
　　插以青竹簳，羽之赤雁翎。勿言分寸铁，为用乃长兵。
　　闻有狗盗者，昼伏夜潜行。摩弓拭箭镞，夜射不待明。
　　一盗既流血，百犬同吠声。狺狺嗥不已，主人为之惊。
　　盗心憎主人，主人不知情。反责镞太利，矢人获罪名。
　　寄言控弦者，愿君少留听。何不向西射，西天有狼星。
　　何不向东射，东海有长鲸。不然学仁贵，三矢平虏庭。
　　不然学仲连，一发下燕城。胡为射小盗，此用无乃轻。
　　徒沾一点血，虚污箭头腥。

卷425_23 「和答诗十首。和古社」白居易
　　废村多年树，生在古社隈。为作妖狐窟，心空身未摧。
　　妖狐变美女，社树成楼台。黄昏行人过，见者心裴回。
　　饥雕竟不捉，老犬反为媒。岁媚少年客，十去九不回。
　　昨夜云雨合，烈风驱迅雷。风拔树根出，雷劈社坛开。
　　飞电化为火，妖狐烧作灰。天明至其所，清旷无氛埃。
　　旧地葺村落，新田辟荒莱。始知天降火，不必常为灾。
　　勿谓神默默，勿谓天恢恢。勿喜犬不捕，勿夸雕不猜。
　　寄言狐媚者，天火有时来。

卷425_24 「和答诗十首。和分水岭」白居易
　　高岭峻棱棱，细泉流亹亹。势分合不得，东西随所委。
　　悠悠草蔓底，溅溅石罅里。分流来几年，昼夜两如此。
　　朝宗远不及，去海三千里。浸润小无功，山苗长旱死。
　　萦纡用无所，奔迫流不已。唯作呜咽声，夜入行人耳。
　　有源殊不竭，无坎终难止。同出而异流，君看何所似。
　　有似骨肉亲，派别从兹始。又似势利交，波澜相背起。
　　所以赠君诗，将君何所比。不比山上泉，比君井中水。

卷425_25 「有木诗八首」白居易
　　有木名弱柳，结根近清池。风烟借颜色，雨露助华滋。
　　峨峨白雪花，袅袅青丝枝。渐密阴自庇，转高梢四垂。
　　截枝扶为杖，软弱不自持。折条用樊圃，柔脆非其宜。
　　为树信可玩，论材何所施。可惜金堤地，栽之徒尔为。
　　有木名樱桃，得地早滋茂。叶密独承日，花繁偏受露。
　　迎风闇摇动，引鸟潜来去。鸟啄子难成，风来枝莫住。
　　低软易攀玩，佳人屡回顾。色求桃李饶，心向松筠妒。
　　好是映墙花，本非当轩树。所以姓萧人，曾为伐樱赋。
　　有木秋不凋，青青在江北。谓为洞庭橘，美人自移植。
　　上受顾盼恩，下勤浇溉力。实成乃是枳，臭苦不堪食。
　　物有似是者，真伪何由识。美人默无言，对之长叹息。
　　中含害物意，外矫凌霜色。仍向枝叶间，潜生刺如棘。
　　有木名杜梨，阴森覆丘壑。心蠹已空朽，根深尚盘薄。
　　狐媚言语巧，鸟妖声音恶。凭此为巢穴，往来互栖托。
　　四傍五六本，叶枝相交错。借问因何生，秋风吹子落。
　　为长社坛下，无人敢芟斫。几度野火来，风回烧不著。
　　有木香苒苒，山头生一蕟。主人不知名，移种近轩闼。
　　爱其有芳味，因以调麹糵.前后曾饮者，十人无一活。
　　岂徒悔封植，兼亦误采掇。试问识药人，始知名野葛。
　　年深已滋蔓，刀斧不可伐。何时猛风来，为我连根拔。
　　有木名水柽，远望青童童。根株非劲挺，柯叶多蒙笼。
　　彩翠色如柏，鳞皴皮似松。为同松柏类，得列嘉树中。
　　枝弱不胜雪，势高常惧风。雪压低还举，风吹西复东。
　　柔芳甚杨柳，早落先梧桐。惟有一堪赏，中心无蠹虫。
　　有木名凌霄，擢秀非孤标。偶依一株树，遂抽百尺条。
　　托根附树身，开花寄树梢。自谓得其势，无因有动摇。
　　一旦树摧倒，独立暂飘飖.疾风从东起，吹折不终朝。
　　朝为拂云花，暮为委地樵。寄言立身者，勿学柔弱苗。
　　有木名丹桂，四时香馥馥。花团夜雪明，叶翦春云绿。
　　风影清似水，霜枝冷如玉。独占小山幽，不容凡鸟宿。
　　匠人爱芳直，裁截为厦屋。干细力未成，用之君自速。
　　重任虽大过，直心终不曲。纵非梁栋材，犹胜寻常木。

卷425_26 「叹鲁二首」白居易
　　季桓心岂忠，其富过周公。阳货道岂正，其权执国命。
　　由来富与权，不系才与贤。所托得其地，虽愚亦获安。
　　彘肥因粪壤，鼠稳依社坛。虫兽尚如是，岂谓无因缘。
　　展禽胡为者，直道竟三黜。颜子何如人，屡空聊过日。
　　皆怀王佐道，不践陪臣秩。自古无奈何，命为时所屈。
　　有如草木分，天各与其一。荔枝非名花，牡丹无甘实。

卷425_27 「反鲍明远白头吟」白居易
　　炎炎者烈火，营营者小蝇。火不热贞玉，蝇不点清冰。
　　此苟无所受，彼莫能相仍。乃知物性中，各有能不能。
　　古称怨恨死，则人有所惩。惩淫或应可，在道未为弘。
　　譬如蜩鷃徒，啾啾啅龙鹏。宜当委之去，寥廓高飞腾。
　　岂能泥尘下，区区酬怨憎。胡为坐自苦，吞悲仍抚膺。

卷425_28 「青冢」白居易
　　上有饥鹰号，下有枯蓬走。茫茫边雪里，一掬沙培塿.
　　传是昭君墓，埋闭蛾眉久。凝脂化为泥，铅黛复何有。
　　唯有阴怨气，时生坟左右。郁郁如苦雾，不随骨销朽。
　　妇人无他才，荣枯系妍否。何乃明妃命，独悬画工手。
　　丹青一诖误，白黑相纷纠。遂使君眼中，西施作嫫母。
　　同侪倾宠幸，异类为配偶。祸福安可知，美颜不如丑。
　　何言一时事，可戒千年后。特报后来姝，不须倚眉首。
　　无辞插荆钗，嫁作贫家妇。不见青冢上，行人为浇酒。

卷425_29 「杂感」白居易
　　君子防悔尤，贤人戒行藏。嫌疑远瓜李，言动慎毫芒。
　　立教固如此，抚事有非常。为君持所感，仰面问苍苍。
　　犬啮桃树根，李树反见伤。老龟烹不烂，延祸及枯桑。
　　城门自焚爇，池鱼罹其殃。阳货肆凶暴，仲尼畏于匡。
　　鲁酒薄如水，邯郸开战场。伯禽鞭见血，过失由成王。
　　都尉身降虏，宫刑加子长。吕安兄不道，都市杀嵇康。
　　斯人死已久，其事甚昭彰。是非不由己，祸患安可防。
　　使我千载后，涕泗满衣裳。

　　　　　　　　　　　　　　卷四百二十六

卷426_1 「七德舞－美拨乱，陈王业也」白居易
　　七德舞，七德歌，传自武德至元和。元和小臣白居易，
　　观舞听歌知乐意，乐终稽首陈其事。太宗十八举义兵，
　　白旄黄钺定两京。擒充戮窦四海清，二十有四功业成。
　　二十有九即帝位，三十有五致太平。功成理定何神速，
　　速在推心置人腹。亡卒遗骸散帛收，饥人卖子分金赎。
　　魏徵梦见子夜泣，张谨哀闻辰日哭。怨女三千放出宫，
　　死囚四百来归狱。剪须烧药赐功臣，李勣呜咽思杀身。
　　含血吮创抚战士，思摩奋呼乞效死。则知不独善战善乘时，
　　以心感人人心归。尔来一百九十载，天下至今歌舞之。
　　歌七德，舞七德，圣人有作垂无极。岂徒耀神武，
　　岂徒夸圣文。太宗意在陈王业，王业艰难示子孙。

卷426_2 「法曲－美列圣，正华声也」白居易
　　法曲法曲歌大定，积德重熙有馀庆。永徽之人舞而咏，
　　法曲法曲舞霓裳。政和世理音洋洋，开元之人乐且康。
　　法曲法曲歌堂堂，堂堂之庆垂无疆。中宗肃宗复鸿业，
　　唐祚中兴万万叶。法曲法曲合夷歌，夷声邪乱华声和。
　　以乱干和天宝末，明年胡尘犯宫阙。乃知法曲本华风，
　　苟能审音与政通。一从胡曲相参错，不辨兴衰与哀乐。
　　愿求牙旷正华音，不令夷夏相交侵。

卷426_3 「二王后－明祖宗之意也」白居易
　　二王后，彼何人，介公酅公为国宾，周武隋文之子孙。
　　古人有言天下者，非是一人之天下。周亡天下传于隋，
　　隋人失之唐得之。唐兴十叶岁二百，介公酅公世为客。
　　明堂太庙朝享时，引居宾位备威仪。备威仪，助郊祭，
　　高祖太宗之遗制。不独兴灭国，不独继绝世。
　　欲令嗣位守文君，亡国子孙取为戒。

卷426_4 「海漫漫－戒求仙也」白居易
　　海漫漫，直下无底傍无边。云涛烟浪最深处，
　　人传中有三神山。山上多生不死药，服之羽化为天仙。
　　秦皇汉武信此语，方士年年采药去。蓬莱今古但闻名，
　　烟水茫茫无觅处。海漫漫，风浩浩，眼穿不见蓬莱岛。
　　不见蓬莱不敢归，童男丱女舟中老。徐福文成多诳诞，
　　上元太一虚祈祷。君看骊山顶上茂陵头，毕竟悲风吹蔓草。
　　何况玄元圣祖五千言，不言药，不言仙，不言白日升青天。

卷426_5 「立部伎－刺雅乐之替也」白居易
　　立部伎，鼓笛喧。舞双剑，跳七丸。袅巨索，掉长竿。
　　太常部伎有等级，堂上者坐堂下立。堂上坐部笙歌清，
　　堂下立部鼓笛鸣。笙歌一声众侧耳，鼓笛万曲无人听。
　　立部贱，坐部贵，坐部退为立部伎，击鼓吹笙和杂戏。
　　立部又退何所任，始就乐悬操雅音。雅音替坏一至此，
　　长令尔辈调宫徵。圆丘后土郊祀时，言将此乐感神祇.
　　欲望凤来百兽舞，何异北辕将适楚。工师愚贱安足云，
　　太常三卿尔何人。

卷426_6 「华原磬－刺乐工非其人也」白居易
　　华原磬，华原磬，古人不听今人听。泗滨石，泗滨石，
　　今人不击古人击。今人古人何不同，用之舍之由乐工。
　　乐工虽在耳如壁，不分清浊即为聋。梨园弟子调律吕，
　　知有新声不如古。古称浮磬出泗滨，立辨致死声感人。
　　宫悬一听华原石，君心遂忘封疆臣。果然胡寇从燕起，
　　武臣少肯封疆死。始知乐与时政通，岂听铿锵而已矣。
　　磬襄入海去不归，长安市儿为乐师。华原磬与泗滨石，
　　清浊两声谁得知。

卷426_7 「上阳白发人－愍怨旷也」白居易
　　上阳人，红颜闇老白发新。绿衣监使守宫门，
　　一闭上阳多少春。玄宗末岁初选入，入时十六今六十。
　　同时采择百馀人，零落年深残此身。忆昔吞悲别亲族，
　　扶入车中不教哭。皆云入内便承恩，脸似芙蓉胸似玉。
　　未容君王得见面，已被杨妃遥侧目。妒令潜配上阳宫，
　　一生遂向空房宿。宿空房，秋夜长，夜长无寐天不明。
　　耿耿残灯背壁影，萧萧暗雨打窗声。春日迟，
　　日迟独坐天难暮。宫莺百啭愁厌闻，梁燕双栖老休妒。
　　莺归燕去长悄然，春往秋来不记年。唯向深宫望明月，
　　东西四五百回圆。今日宫中年最老，大家遥赐尚书号。
　　小头鞋履窄衣裳，青黛点眉眉细长。外人不见见应笑，
　　天宝末年时世妆。上阳人，苦最多。少亦苦，老亦苦，
　　少苦老苦两如何。君不见昔时吕向美人赋，
　　又不见今日上阳白发歌。

卷426_8 「胡旋女－戒近习也（天宝末，康居国献之）」白居易
　　胡旋女，胡旋女。心应弦，手应鼓。弦鼓一声双袖举，
　　回雪飘飖转蓬舞。左旋右转不知疲，千匝万周无已时。
　　人间物类无可比，奔车轮缓旋风迟。曲终再拜谢天子，
　　天子为之微启齿。胡旋女，出康居，徒劳东来万里馀。
　　中原自有胡旋者，斗妙争能尔不如。天宝季年时欲变，
　　臣妾人人学圜转。中有太真外禄山，二人最道能胡旋。
　　梨花园中册作妃，金鸡障下养为儿。禄山胡旋迷君眼，
　　兵过黄河疑未反。贵妃胡旋惑君心，死弃马嵬念更深。
　　从兹地轴天维转，五十年来制不禁。胡旋女，莫空舞，
　　数唱此歌悟明主。

卷426_9 「新丰折臂翁－戒边功也」白居易
　　新丰老翁八十八，头鬓眉须皆似雪。玄孙扶向店前行，
　　左臂凭肩右臂折。问翁臂折来几年，兼问致折何因缘。
　　翁云贯属新丰县，生逢圣代无征战。惯听梨园歌管声，
　　不识旗枪与弓箭。无何天宝大征兵，户有三丁点一丁。
　　点得驱将何处去，五月万里云南行。闻道云南有泸水，
　　椒花落时瘴烟起。大军徒涉水如汤，未过十人二三死。
　　村南村北哭声哀，儿别爷娘夫别妻。皆云前后征蛮者，
　　千万人行无一回。是时翁年二十四，兵部牒中有名字。
　　夜深不敢使人知，偷将大石捶折臂。张弓簸旗俱不堪，
　　从兹始免征云南。骨碎筋伤非不苦，且图拣退归乡土。
　　此臂折来六十年，一肢虽废一身全。至今风雨阴寒夜，
　　直到天明痛不眠。痛不眠，终不悔，且喜老身今独在。
　　不然当时泸水头，身死魂孤骨不收。应作云南望乡鬼，
　　万人冢上哭呦呦。老人言，君听取。
　　君不闻开元宰相宋开府，不赏边功防黩武。
　　又不闻天宝宰相杨国忠，欲求恩幸立边功。
　　边功未立生人怨，请问新丰折臂翁。

卷426_10 「太行路－借夫妇以讽君臣之不终也」白居易
　　太行之路能摧车，若比人心是坦途。巫峡之水能覆舟，
　　若比人心是安流。人心好恶苦不常，好生毛羽恶生疮。
　　与君结发未五载，岂期牛女为参商。古称色衰相弃背，
　　当时美人犹怨悔。何况如今鸾镜中，妾颜未改君心改。
　　为君熏衣裳，君闻兰麝不馨香。为君盛容饰，
　　君看金翠无颜色。行路难，难重陈。人生莫作妇人身，
　　百年苦乐由他人。行路难，难于山，险于水。
　　不独人间夫与妻，近代君臣亦如此。君不见左纳言，
　　右纳史，朝承恩，暮赐死。行路难，不在水，不在山，
　　只在人情反覆间。

卷426_11 「司天台－引古以儆今也」白居易
　　司天台，仰观俯察天人际。羲和死来职事废，
　　官不求贤空取艺。昔闻西汉元成间，上陵下替谪见天。
　　北辰微闇少光色，四星煌煌如火赤。耀芒动角射三台，
　　上台半灭中台坼。是时非无太史官，眼见心知不敢言。
　　明朝趋入明光殿，唯奏庆云寿星见。天文时变两如斯，
　　九重天子不得知。不得知，安用台高百尺为。

卷426_12 「捕蝗－刺长吏也」白居易
　　捕蝗捕蝗谁家子，天热日长饥欲死。兴元兵后伤阴阳，
　　和气蛊蠹化为蝗。始自两河及三辅，荐食如蚕飞似雨。
　　雨飞蚕食千里间，不见青苗空赤土。河南长吏言忧农，
　　课人昼夜捕蝗虫。是时粟斗钱三百，蝗虫之价与粟同。
　　捕蝗捕蝗竟何利，徒使饥人重劳费。一虫虽死百虫来，
　　岂将人力定天灾。我闻古之良吏有善政，以政驱蝗蝗出境。
　　又闻贞观之初道欲昌，文皇仰天吞一蝗。
　　一人有庆兆民赖，是岁虽蝗不为害。

卷426_13 「昆明春－思王泽之广被也」白居易
　　昆明春，昆明春，春池岸古春流新。影浸南山青滉漾，
　　波沉西日红奫沦。往年因旱池枯竭，龟尾曳涂鱼喣沫。
　　诏开八水注恩波，千介万鳞同日活。今来净绿水照天，
　　游鱼鱍鱍莲田田。洲香杜若抽心短，沙暖鸳鸯铺翅眠。
　　动植飞沉皆遂性，皇泽如春无不被。渔者仍丰网罟资，
　　贫人久获菰蒲利。诏以昆明近帝城，官家不得收其征。
　　菰蒲无租鱼无税，近水之人感君惠。感君惠，独何人，
　　吾闻率土皆王民，远民何疏近何亲。愿推此惠及天下，
　　无远无近同欣欣。吴兴山中罢榷茗，鄱阳坑里休封银。
　　天涯地角无禁利，熙熙同似昆明春。

卷426_14 「城盐州－美圣谟而诮边将也（贞元壬申岁，特诏城之）」白居易
　　城盐州，城盐州，城在五原原上头。蕃东节度钵阐布，
　　忽见新城当要路。金鸟飞传赞普闻，建牙传箭集群臣。
　　君臣赪面有忧色，皆言勿谓唐无人。自筑盐州十馀载，
　　左衽毡裘不犯塞。昼牧牛羊夜捉生，长去新城百里外。
　　诸边急警劳戍人，唯此一道无烟尘。灵夏潜安谁复辨，
　　秦原暗通何处见。鄜州驿路好马来，长安药肆黄蓍贱。
　　城盐州，盐州未城天子忧。德宗按图自定计，
　　非关将略与庙谋。吾闻高宗中宗世，北虏猖狂最难制。
　　韩公创筑受降城，三城鼎峙屯汉兵。东西亘绝数千里，
　　耳冷不闻胡马声。如今边将非无策，心笑韩公筑城壁。
　　相看养寇为身谋，各握强兵固恩泽。愿分今日边将恩，
　　褒赠韩公封子孙。谁能将此盐州曲，翻作歌词闻至尊。

卷426_15 「道州民－美臣遇明主也」白居易
　　道州民，多侏儒，长者不过三尺馀。市作矮奴年进送，
　　号为道州任土贡。任土贡，宁若斯，不闻使人生别离，
　　老翁哭孙母哭儿。一自阳城来守郡，不进矮奴频诏问。
　　城云臣按六典书，任土贡有不贡无。道州水土所生者，
　　只有矮民无矮奴。吾君感悟玺书下，岁贡矮奴宜悉罢。
　　道州民，老者幼者何欣欣。父兄子弟始相保，
　　从此得作良人身。道州民，民到于今受其赐，
　　欲说使君先下泪。仍恐儿孙忘使君，生男多以阳为字。

卷426_16 「驯犀－感为政之难终也」白居易
　　驯犀驯犀通天犀，躯貌骇人角骇鸡。海蛮闻有明天子，
　　驱犀乘传来万里。一朝得谒大明宫，欢呼拜舞自论功。
　　五年驯养始堪献，六译语言方得通。上嘉人兽俱来远，
　　蛮馆四方犀入苑。秣以瑶刍锁以金，故乡迢递君门深。
　　海鸟不知钟鼓乐，池鱼空结江湖心。驯犀生处南方热，
　　秋无白露冬无雪。一入上林三四年，又逢今岁苦寒月。
　　饮冰卧霰苦蜷跼，角骨冻伤鳞甲蹜。驯犀死，蛮儿啼，
　　向阙再拜颜色低。奏乞生归本国去，恐身冻死似驯犀。
　　君不见建中初，驯象生还放林邑。君不见贞元末，
　　驯犀冻死蛮儿泣。所嗟建中异贞元，象生犀死何足言。

卷426_17 「五弦弹－恶郑之夺雅也」白居易
　　五弦弹，五弦弹，听者倾耳心寥寥。赵璧知君入骨爱，
　　五弦一一为君调。第一第二弦索索，秋风拂松疏韵落。
　　第三第四弦泠泠，夜鹤忆子笼中鸣。第五弦声最掩抑，
　　陇水冻咽流不得。五弦并奏君试听，凄凄切切复铮铮。
　　铁击珊瑚一两曲，冰泻玉盘千万声。铁声杀，冰声寒。
　　杀声入耳肤血憯，寒气中人肌骨酸。曲终声尽欲半日，
　　四坐相对愁无言。座中有一远方士，唧唧咨咨声不已。
　　自叹今朝初得闻，始知孤负平生耳。唯忧赵璧白发生，
　　老死人间无此声。远方士，尔听五弦信为美，
　　吾闻正始之音不如是。正始之音其若何，朱弦疏越清庙歌。
　　一弹一唱再三叹，曲澹节稀声不多。融融曳曳召元气，
　　听之不觉心平和。人情重今多贱古，古琴有弦人不抚。
　　更从赵璧艺成来，二十五弦不如五。

卷426_18 「蛮子朝－刺将骄而相备位也」白居易
　　蛮子朝，泛皮船兮渡绳桥，来自巂州道路遥。
　　入界先经蜀川过，蜀将收功先表贺。臣闻云南六诏蛮，
　　东连牂牁西连蕃。六诏星居初琐碎，合为一诏渐强大。
　　开元皇帝虽圣神，唯蛮倔强不来宾。鲜于仲通六万卒，
　　征蛮一阵全军没。至今西洱河岸边，箭孔刀痕满枯骨。
　　谁知今日慕华风，不劳一人蛮自通。诚由陛下休明德，
　　亦赖微臣诱谕功。德宗省表知如此，笑令中使迎蛮子。
　　蛮子导从者谁何，摩挲俗羽双隈伽。清平官持赤藤杖，
　　大将军系金呿嗟。异牟寻男寻阁劝，特敕召对延英殿。
　　上心贵在怀远蛮，引临玉座近天颜。冕旒不垂亲劳俫.
　　赐衣赐食移时对。移时对，不可得，大臣相看有羡色。
　　可怜宰相拖紫佩金章，朝日唯闻对一刻。

卷426_19 「骠国乐－欲王化之先迩后远也（贞元十七年来献之）」白居易
　　骠国乐，骠国乐，出自大海西南角。雍羌之子舒难陀，
　　来献南音奉正朔。德宗立仗御紫庭，黈纩不塞为尔听。
　　玉螺一吹椎髻耸，铜鼓一击文身踊。珠缨炫转星宿摇，
　　花鬘斗薮龙蛇动。曲终王子启圣人，臣父愿为唐外臣。
　　左右欢呼何翕习，至尊德广之所及。须臾百辟诣阁门，
　　俯伏拜表贺至尊。伏见骠人献新乐，请书国史传子孙。
　　时有击壤老农父，暗测君心闲独语。闻君政化甚圣明，
　　欲感人心致太平。感人在近不在远，太平由实非由声。
　　观身理国国可济，君如心兮民如体。体生疾苦心憯凄，
　　民得和平君恺悌。贞元之民若未安，骠乐虽闻君不叹。
　　贞元之民苟无病，骠乐不来君亦圣。骠乐骠乐徒喧喧，
　　不如闻此刍荛言。

卷426_20 「缚戎人－达穷民之情也」白居易
　　缚戎人，缚戎人，耳穿面破驱入秦。天子矜怜不忍杀，
　　诏徙东南吴与越。黄衣小使录姓名，领出长安乘递行。
　　身被金创面多瘠，扶病徒行日一驿。朝餐饥渴费杯盘，
　　夜卧腥臊污床席。忽逢江水忆交河，垂手齐声呜咽歌。
　　其中一虏语诸虏，尔苦非多我苦多。同伴行人因借问，
　　欲说喉中气愤愤。自云乡管本凉原，大历年中没落蕃。
　　一落蕃中四十载，遣著皮裘系毛带。唯许正朝服汉仪，
　　敛衣整巾潜泪垂。誓心密定归乡计，不使蕃中妻子知。
　　暗思幸有残筋力，更恐年衰归不得。蕃候严兵鸟不飞，
　　脱身冒死奔逃归。昼伏宵行经大漠，云阴月黑风沙恶。
　　惊藏青冢寒草疏，偷渡黄河夜冰薄。忽闻汉军鼙鼓声，
　　路傍走出再拜迎。游骑不听能汉语，将军遂缚作蕃生。
　　配向东南卑湿地，定无存恤空防备。念此吞声仰诉天，
　　若为辛苦度残年。凉原乡井不得见，胡地妻儿虚弃捐。
　　没蕃被囚思汉土，归汉被劫为蕃虏。早知如此悔归来，
　　两地宁如一处苦。缚戎人，戎人之中我苦辛。
　　自古此冤应未有，汉心汉语吐蕃身。

　　　　　　　　　　　　　　卷四百二十七

卷427_1 「骊宫高－美天子重惜人之财力也」白居易
　　高高骊山上有宫，朱楼紫殿三四重。迟迟兮春日，
　　玉甃暖兮温泉溢。袅袅兮秋风，山蝉鸣兮宫树红。
　　翠华不来岁月久，墙有衣兮瓦有松。吾君在位已五载，
　　何不一幸乎其中。西去都门几多地，吾君不游有深意。
　　一人出兮不容易，六宫从兮百司备。八十一车千万骑，
　　朝有宴饫暮有赐。中人之产数百家，未足充君一日费。
　　吾君修己人不知，不自逸兮不自嬉。吾君爱人人不识，
　　不伤财兮不伤力。骊宫高兮高入云，君之来兮为一身，
　　君之不来兮为万人。

卷427_2 「百炼镜－辨皇王鉴也」白居易
　　百炼镜，镕范非常规，日辰处所灵且祇.江心波上舟中铸，
　　五月五日日午时。琼粉金膏磨莹已，化为一片秋潭水。
　　镜成将献蓬莱宫，扬州长吏手自封。人间臣妾不合照，
　　背有九五飞天龙。人人呼为天子镜，我有一言闻太宗。
　　太宗常以人为镜，鉴古鉴今不鉴容。四海安危居掌内，
　　百王治乱悬心中。乃知天子别有镜，不是扬州百炼铜。

卷427_3 「青石－激忠烈也」白居易
　　青石出自蓝田山，兼车运载来长安。工人磨琢欲何用，
　　石不能言我代言。不愿作人家墓前神道碣，
　　坟土未干名已灭。不愿作官家道旁德政碑，
　　不镌实录镌虚辞。愿为颜氏段氏碑，雕镂太尉与太师。
　　刻此两片坚贞质，状彼二人忠烈姿。义心如石屹不转，
　　死节如石确不移。如观奋击朱泚日，似见叱诃希烈时。
　　各于其上题名谥，一置高山一沉水。陵谷虽迁碑独存，
　　骨化为尘名不死。长使不忠不烈臣，观碑改节慕为人。
　　慕为人，劝事君。

卷427_4 「两朱阁－刺佛寺浸多也」白居易
　　两朱阁，南北相对起。借问何人家，贞元双帝子。
　　帝子吹箫双得仙，五云飘飖飞上天。第宅亭台不将去，
　　化为佛寺在人间。妆阁伎楼何寂静，柳似舞腰池似镜。
　　花落黄昏悄悄时，不闻歌吹闻钟磬。寺门敕榜金字书，
　　尼院佛庭宽有馀。青苔明月多闲地，比屋疲人无处居。
　　忆昨平阳宅初置，吞并平人几家地。仙去双双作梵宫，
　　渐恐人间尽为寺。

卷427_5 「西凉伎－刺封疆之臣也」白居易
　　西凉伎，假面胡人假狮子。刻木为头丝作尾，
　　金镀眼睛银帖齿。奋迅毛衣摆双耳，如从流沙来万里。
　　紫髯深目两胡儿，鼓舞跳梁前致辞。应似凉州未陷日，
　　安西都护进来时。须臾云得新消息，安西路绝归不得。
　　泣向狮子涕双垂，凉州陷没知不知。狮子回头向西望，
　　哀吼一声观者悲。贞元边将爱此曲，醉坐笑看看不足。
　　娱宾犒士宴监军，狮子胡儿长在目。有一征夫年七十，
　　见弄凉州低面泣。泣罢敛手白将军，主忧臣辱昔所闻。
　　自从天宝兵戈起，犬戎日夜吞西鄙。凉州陷来四十年，
　　河陇侵将七千里。平时安西万里疆，今日边防在凤翔。
　　缘边空屯十万卒，饱食温衣闲过日。遗民肠断在凉州，
　　将卒相看无意收。天子每思长痛惜，将军欲说合惭羞。
　　奈何仍看西凉伎，取笑资欢无所愧。纵无智力未能收，
　　忍取西凉弄为戏。

卷427_6 「八骏图－戒奇物、惩佚游也」白居易
　　穆王八骏天马驹，后人爱之写为图。背如龙兮颈如象，
　　骨耸筋高脂肉壮。日行万里疾如飞，穆王独乘何所之。
　　四荒八极蹋欲遍，三十二蹄无歇时。属车轴折趁不及，
　　黄屋草生弃若遗。瑶池西赴王母宴，七庙经年不亲荐。
　　璧台南与盛姬游，明堂不复朝诸侯。白云黄竹歌声动，
　　一人荒乐万人愁。周从后稷至文武，积德累功世勤苦。
　　岂知才及四代孙，心轻王业如灰土。由来尤物不在大，
　　能荡君心则为害。文帝却之不肯乘，千里马去汉道兴。
　　穆王得之不为戒，八骏驹来周室坏。至今此物尚称珍，
　　不知房星之精下为怪。八骏图，君莫爱。

卷427_7 「涧底松－念寒俊也」白居易
　　有松百尺大十围，生在涧底寒且卑。涧深山险人路绝，
　　老死不逢工度之。天子明堂欠梁木，此求彼有两不知。
　　谁喻苍苍造物意，但与之材不与地。金张世禄原宪贫，
　　牛衣寒贱貂蝉贵。貂蝉与牛衣，高下虽有殊。高者未必贤，
　　下者未必愚。君不见沉沉海底生珊瑚，历历天上种白榆。

卷427_8 「牡丹芳－美天子忧农也」白居易
　　牡丹芳，牡丹芳，黄金蕊绽红玉房。千片赤英霞烂烂，
　　百枝绛点灯煌煌。照地初开锦绣段，当风不结兰麝囊。
　　仙人琪树白无色，王母桃花小不香。宿露轻盈泛紫艳，
　　朝阳照耀生红光。红紫二色间深浅，向背万态随低昂。
　　映叶多情隐羞面，卧丛无力含醉妆。低娇笑容疑掩口，
　　凝思怨人如断肠。秾姿贵彩信奇绝，杂卉乱花无比方。
　　石竹金钱何细碎，芙蓉芍药苦寻常。遂使王公与卿士，
　　游花冠盖日相望。庳车软舆贵公主，香衫细马豪家郎。
　　卫公宅静闭东院，西明寺深开北廊。戏蝶双舞看人久，
　　残莺一声春日长。共愁日照芳难驻，仍张帷幕垂阴凉。
　　花开花落二十日，一城之人皆若狂。三代以还文胜质，
　　人心重华不重实。重华直至牡丹芳，其来有渐非今日。
　　元和天子忧农桑，恤下动天天降祥。去岁嘉禾生九穗，
　　田中寂寞无人至。今年瑞麦分两歧，君心独喜无人知。
　　无人知，可叹息。我愿暂求造化力，减却牡丹妖艳色。
　　少回卿士爱花心，同似吾君忧稼穑。

卷427_9 「红线毯－忧蚕桑之费也」白居易
　　红线毯，择茧缲丝清水煮，拣丝练线红蓝染。
　　染为红线红于蓝，织作披香殿上毯。披香殿广十丈馀，
　　红线织成可殿铺。彩丝茸茸香拂拂，线软花虚不胜物。
　　美人蹋上歌舞来，罗袜绣鞋随步没。太原毯涩毳缕硬，
　　蜀都褥薄锦花冷，不如此毯温且柔，年年十月来宣州。
　　宣城太守加样织，自谓为臣能竭力。百夫同担进宫中，
　　线厚丝多卷不得。宣城太守知不知，一丈毯，千两丝。
　　地不知寒人要暖，少夺人衣作地衣。

卷427_10 「杜陵叟－伤农夫之困也」白居易
　　杜陵叟，杜陵居，岁种薄田一顷馀。三月无雨旱风起，
　　麦苗不秀多黄死。九月降霜秋早寒，禾穗未熟皆青干。
　　长吏明知不申破，急敛暴征求考课。典桑卖地纳官租，
　　明年衣食将何如。剥我身上帛，夺我口中粟。
　　虐人害物即豺狼，何必钩爪锯牙食人肉。不知何人奏皇帝，
　　帝心恻隐知人弊。白麻纸上书德音，京畿尽放今年税。
　　昨日里胥方到门，手持尺牒榜乡村。十家租税九家毕，
　　虚受吾君蠲免恩。

卷427_11 「缭绫－念女工之劳也」白居易
　　缭绫缭绫何所似，不似罗绡与纨绮。应似天台山上月明前，
　　四十五尺瀑布泉。中有文章又奇绝，地铺白烟花簇雪。
　　织者何人衣者谁，越溪寒女汉宫姬。去年中使宣口敕，
　　天上取样人间织。织为云外秋雁行，染作江南春水色。
　　广裁衫袖长制裙，金斗熨波刀翦纹。异彩奇文相隐映，
　　转侧看花花不定。昭阳舞人恩正深，春衣一对直千金。
　　汗沾粉污不再著，曳土蹋泥无惜心。缭绫织成费功绩，
　　莫比寻常缯与帛。丝细缲多女手疼，扎扎千声不盈尺。
　　昭阳殿里歌舞人。若见织时应也惜。

卷427_12 「卖炭翁－苦官市也」白居易
　　卖炭翁，伐薪烧炭南山中。满面尘灰烟火色，
　　两鬓苍苍十指黑。卖炭得钱何所营，身上衣裳口中食。
　　可怜身上衣正单，心忧炭贱愿天寒。夜来城上一尺雪，
　　晓驾炭车辗冰辙。牛困人饥日已高，市南门外泥中歇。
　　翩翩两骑来是谁，黄衣使者白衫儿。手把文书口称敕，
　　回车叱牛牵向北。一车炭，千馀斤，官使驱将惜不得。
　　半匹红纱一丈绫，系向牛头充炭直。

卷427_13 「母别子－刺新间旧也」白居易
　　母别子，子别母，白日无光哭声苦。关西骠骑大将军，
　　去年破虏新策勋。敕赐金钱二百万，洛阳迎得如花人。
　　新人迎来旧人弃，掌上莲花眼中刺。迎新弃旧未足悲，
　　悲在君家留两儿。一始扶行一初坐，坐啼行哭牵人衣。
　　以汝夫妇新燕婉，使我母子生别离。不如林中乌与鹊，
　　母不失雏雄伴雌。应似园中桃李树，花落随风子在枝。
　　新人新人听我语，洛阳无限红楼女。但愿将军重立功，
　　更有新人胜于汝。

卷427_14 「阴山道－疾贪虏也」白居易
　　阴山道，阴山道，纥逻敦肥水泉好。每至戎人送马时，
　　道旁千里无纤草。草尽泉枯马病羸，飞龙但印骨与皮。
　　五十匹缣易一匹，缣去马来无了日。养无所用去非宜，
　　每岁死伤十六七。缣丝不足女工苦，疏织短截充匹数。
　　藕丝蛛网三丈馀，回纥诉称无用处。咸安公主号可敦，
　　远为可汗频奏论。元和二年下新敕，内出金帛酬马直。
　　仍诏江淮马价缣，从此不令疏短织。合罗将军呼万岁，
　　捧授金银与缣彩。谁知黠虏启贪心，明年马多来一倍。
　　缣渐好，马渐多。阴山虏，奈尔何。

卷427_15 「时世妆－儆戎也」白居易
　　时世妆，时世妆，出自城中传四方。时世流行无远近，
　　腮不施朱面无粉。乌膏注唇唇似泥，双眉画作八字低。
　　妍媸黑白失本态，妆成尽似含悲啼。圆鬟无鬓堆髻样，
　　斜红不晕赭面状。昔闻被发伊川中，辛有见之知有戎。
　　元和妆梳君记取，髻堆面赭非华风。

卷427_16 「李夫人－鉴嬖惑也」白居易
　　汉武帝，初丧李夫人。夫人病时不肯别，死后留得生前恩。
　　君恩不尽念未已，甘泉殿里令写真。丹青画出竟何益，
　　不言不笑愁杀人。又令方士合灵药，玉釜煎炼金炉焚。
　　九华帐深夜悄悄，反魂香降夫人魂。夫人之魂在何许，
　　香烟引到焚香处。既来何苦不须臾，缥缈悠扬还灭去。
　　去何速兮来何迟，是耶非耶两不知。翠蛾仿佛平生貌，
　　不似昭阳寝疾时。魂之不来君心苦，魂之来兮君亦悲。
　　背灯隔帐不得语，安用暂来还见违。伤心不独汉武帝，
　　自古及今皆若斯。君不见穆王三日哭，重璧台前伤盛姬。
　　又不见泰陵一掬泪，马嵬坡下念杨妃。
　　纵令妍姿艳质化为土，此恨长在无销期。
　　生亦惑，死亦惑，尤物惑人忘不得。
　　人非木石皆有情，不如不遇倾城色。

卷427_17 「陵园妾－怜幽闭也（一作托幽闭，喻被谗遭黜也）」白居易
　　陵园妾，颜色如花命如叶。命如叶薄将奈何，
　　一奉寝宫年月多。年月多，时光换，春愁秋思知何限。
　　青丝发落丛鬓疏，红玉肤销系裙慢。忆昔宫中被妒猜，
　　因谗得罪配陵来。老母啼呼趁车别，中官监送锁门回。
　　山宫一闭无开日，未死此身不令出。松门到晓月裴回，
　　柏城尽日风萧瑟。松门柏城幽闭深，闻蝉听燕感光阴。
　　眼看菊蕊重阳泪，手把梨花寒食心。把花掩泪无人见，
　　绿芜墙绕青苔院。四季徒支妆粉钱，三朝不识君王面。
　　遥想六宫奉至尊，宣徽雪夜浴堂春。雨露之恩不及者，
　　犹闻不啻三千人。三千人，我尔君恩何厚薄。
　　愿令轮转直陵园，三岁一来均苦乐。

卷427_18 「盐商妇－恶幸人也」白居易
　　盐商妇，多金帛，不事田农与蚕绩。南北东西不失家，
　　风水为乡船作宅。本是扬州小家女，嫁得西江大商客。
　　绿鬟富去金钗多，皓腕肥来银钏窄。前呼苍头后叱婢，
　　问尔因何得如此。婿作盐商十五年，不属州县属天子。
　　每年盐利入官时，少入官家多入私。官家利薄私家厚，
　　盐铁尚书远不知。何况江头鱼米贱，红脍黄橙香稻饭。
　　饱食浓妆倚柁楼，两朵红腮花欲绽。盐商妇，有幸嫁盐商。
　　终朝美饭食，终岁好衣裳。好衣美食来何处，
　　亦须惭愧桑弘羊。桑弘羊，死已久，不独汉时今亦有。

卷427_19 「杏为梁－刺居处僭也」白居易
　　右为梁，桂为柱，何人堂室李开府。碧砌红轩色未干，
　　去年身殁今移主。高其墙，大其门，谁家第宅卢将军。
　　素泥朱版光未灭，今日官收别赐人。开府之堂将军宅，
　　造未成时头已白。逆旅重居逆旅中，心是主人身是客。
　　更有愚夫念身后，心虽甚长计非久。穷奢极丽越规模，
　　付子传孙令保守。莫教门外过客闻，抚掌回头笑杀君。
　　君不见马家宅，尚犹存，宅门题作奉诚园。君不见魏家宅，
　　属他人，诏赎赐还五代孙。俭存奢失今在目，
　　安用高墙围大屋。

卷427_20 「井底引银瓶－止淫奔也」白居易
　　井底引银瓶，银瓶欲上丝绳绝。石上磨玉簪，
　　玉簪欲成中央折。瓶沉簪折知奈何，似妾今朝与君别。
　　忆昔在家为女时，人言举动有殊姿。婵娟两鬓秋蝉翼，
　　宛转双蛾远山色。笑随戏伴后园中，此时与君未相识。
　　妾弄青梅凭短墙，君骑白马傍垂杨。墙头马上遥相顾，
　　一见知君即断肠。知君断肠共君语，君指南山松柏树。
　　感君松柏化为心，闇合双鬟逐君去。到君家舍五六年，
　　君家大人频有言。聘则为妻奔是妾，不堪主祀奉蘋蘩。
　　终知君家不可住，其奈出门无去处。岂无父母在高堂，
　　亦有亲情满故乡。潜来更不通消息，今日悲羞归不得。
　　为君一日恩，误妾百年身。寄言痴小人家女，
　　慎勿将身轻许人。

卷427_21 「官牛－讽执政也」白居易
　　官牛官牛驾官车，浐水岸边般载沙。一石沙，几斤重，
　　朝载暮载将何用。载向五门官道西，绿槐阴下铺沙堤。
　　昨来新拜右丞相，恐怕泥涂污马蹄。右丞相，
　　马蹄蹋沙虽净洁，牛领牵车欲流血。右丞相，
　　但能济人治国调阴阳，官牛领穿亦无妨。

卷427_22 「紫毫笔－讥失职也」白居易
　　紫毫笔，尖如锥兮利如刀。江南石上有老兔，
　　吃竹饮泉生紫毫。宣城之人采为笔，千万毛中拣一毫。
　　毫虽轻，功甚重。管勒工名充岁贡，君兮臣兮勿轻用。
　　勿轻用，将何如，愿赐东西府御史，愿颁左右台起居。
　　搦管趋入黄金阙，抽毫立在白玉除。臣有奸邪正衙奏，
　　君有动言直笔书。起居郎，侍御史，尔知紫毫不易致。
　　每岁宣城进笔时，紫毫之价如金贵。慎勿空将弹失仪，
　　慎勿空将录制词。

卷427_23 「隋堤柳－悯亡国也」白居易
　　隋堤柳，岁久年深尽衰朽。风飘飘兮雨萧萧，
　　三株两株汴河口。老枝病叶愁杀人，曾经大业年中春。
　　大业年中炀天子，种柳成行夹流水。西自黄河东至淮，
　　绿阴一千三百里。大业末年春暮月，柳色如烟絮如雪。
　　南幸江都恣佚游，应将此柳系龙舟。紫髯郎将护锦缆，
　　青娥御史直迷楼。海内财力此时竭，舟中歌笑何日休。
　　上荒下困势不久，宗社之危如缀旒。炀天子，
　　自言福祚长无穷，岂知皇子封酅公。龙舟未过彭城阁，
　　义旗已入长安宫。萧墙祸生人事变，晏驾不得归秦中。
　　土坟数尺何处葬，吴公台下多悲风。二百年来汴河路，
　　沙草和烟朝复暮。后王何以鉴前王，请看隋堤亡国树。

卷427_24 「草茫茫－惩厚葬也」白居易
　　草茫茫，土苍苍。苍苍茫茫在何处，骊山脚下秦皇墓。
　　墓中下涸二重泉，当时自以为深固。下流水银象江海，
　　上缀珠光作乌兔。别为天地于其间，拟将富贵随身去。
　　一朝盗掘坟陵破，龙椁神堂三月火。可怜宝玉归人间，
　　暂借泉中买身祸。奢者狼藉俭者安，一凶一吉在眼前。
　　凭君回首向南望，汉文葬在霸陵原。

卷427_25 「古冢狐－戒艳色也」白居易
　　古冢狐，妖且老，化为妇人颜色好。头变云鬟面变妆，
　　大尾曳作长红裳。徐徐行傍荒村路，日欲暮时人静处。
　　或歌或舞或悲啼，翠眉不举花颜低。忽然一笑千万态，
　　见者十人八九迷。假色迷人犹若是，真色迷人应过此。
　　彼真此假俱迷人，人心恶假贵重真。狐假女妖害犹浅，
　　一朝一夕迷人眼。女为狐媚害即深，日长月增溺人心。
　　何况褒妲之色善蛊惑，能丧人家覆人国。
　　君看为害浅深间，岂将假色同真色。

卷427_26 「黑潭龙－疾贪吏也」白居易
　　黑潭水深黑如墨，传有神龙人不识。潭上架屋官立祠，
　　龙不能神人神之。丰凶水旱与疾疫，乡里皆言龙所为。
　　家家养豚漉清酒，朝祈暮赛依巫口。神之来兮风飘飘，
　　纸钱动兮锦伞摇。神之去兮风亦静，香火灭兮杯盘冷。
　　肉堆潭岸石，酒泼庙前草。不知龙神享几多，
　　林鼠山狐长醉饱。狐何幸，豚何辜，年年杀豚将喂狐。
　　狐假龙神食豚尽，九重泉底龙知无。

卷427_27 「天可度－恶诈人也」白居易
　　天可度，地可量，唯有人心不可防。但见丹诚赤如血，
　　谁知伪言巧似簧。劝君掩鼻君莫掩，使君夫妇为参商。
　　劝君掇蜂君莫掇，使君父子成豺狼。海底鱼兮天上鸟，
　　高可射兮深可钓。唯有人心相对时，咫尺之间不能料。
　　君不见李义府之辈笑欣欣，笑中有刀潜杀人。
　　阴阳神变皆可测，不测人间笑是瞋.

卷427_28 「秦吉了－哀冤民也」白居易
　　秦吉了，出南中，彩毛青黑花颈红。耳聪心慧舌端巧，
　　鸟语人言无不通。昨日长爪鸢，今朝大觜乌。
　　鸢捎乳燕一窠覆，乌啄母鸡双眼枯。鸡号堕地燕惊去，
　　然后拾卵攫其雏。岂无雕与鹗，嗉中肉饱不肯搏。
　　亦有鸾鹤群，闲立高飏如不闻。秦吉了，人云尔是能言鸟，
　　岂不见鸡燕之冤苦。吾闻凤凰百鸟主，
　　尔竟不为凤凰之前致一言，安用噪噪闲言语。

卷427_29 「鸦九剑－思决壅也」白居易
　　欧冶子死千年后，精灵闇授张鸦九。鸦九铸剑吴山中，
　　天与日时神借功。金铁腾精火翻焰，踊跃求为镆铘剑。
　　剑成未试十馀年，有客持金买一观。谁知闭匣长思用，
　　三尺青蛇不肯蟠。客有心，剑无口，客代剑言告鸦九。
　　君勿矜我玉可切，君勿夸我钟可刜.不如持我决浮云，
　　无令漫漫蔽白日。为君使无私之光及万物，
　　蛰虫昭苏萌草出。

卷427_30 「采诗官－监前王乱亡之由也」白居易
　　采诗官，采诗听歌导人言。言者无罪闻者诫，
　　下流上通上下泰。周灭秦兴至隋氏，十代采诗官不置。
　　郊庙登歌赞君美，乐府艳词悦君意。若求兴谕规刺言，
　　万句千章无一字。不是章句无规刺，渐及朝廷绝讽议。
　　诤臣杜口为冗员，谏鼓高悬作虚器。一人负扆常端默，
　　百辟入门两自媚。夕郎所贺皆德音，春官每奏唯祥瑞。
　　君之堂兮千里远，君之门兮九重閟.君耳唯闻堂上言，
　　君眼不见门前事。贪吏害民无所忌，奸臣蔽君无所畏。
　　君不见厉王胡亥之末年，群臣有利君无利。
　　君兮君兮愿听此，欲开壅蔽达人情，先向歌诗求讽刺。

　　　　　　　　　　　　　　卷四百二十八

卷428_1 「常乐里闲居偶题十六韵兼寄刘十五公舆王十…时为校书郎」白居易
　　帝都名利场，鸡鸣无安居。独有懒慢者，日高头未梳。
　　工拙性不同，进退迹遂殊。幸逢太平代，天子好文儒。
　　小才难大用，典校在秘书。三旬两入省，因得养顽疏。
　　茅屋四五间，一马二仆夫。俸钱万六千，月给亦有馀。
　　既无衣食牵，亦少人事拘。遂使少年心，日日常晏如。
　　勿言无知己，躁静各有徒。兰台七八人，出处与之俱。
　　旬时阻谈笑，旦夕望轩车。谁能雠校闲，解带卧吾庐。
　　窗前有竹玩，门处有酒酤。何以待君子，数竿对一壶。

卷428_2 「答元八宗简同游曲江后明日见赠」白居易
　　长安千万人，出门各有营。唯我与夫子，信马悠悠行。
　　行到曲江头，反照草树明。南山好颜色，病客有心情。
　　水禽翻白羽，风荷袅翠茎。何必沧浪去，即此可濯缨。
　　时景不重来，赏心难再并。坐愁红尘里，夕鼓咚咚声。
　　归来经一宿，世虑稍复生。赖闻瑶华唱，再得尘襟清。

卷428_3 「感时」白居易
　　朝见日上天，暮见日入地。不觉明镜中，忽年三十四。
　　勿言身未老，冉冉行将至。白发虽未生，朱颜已先悴。
　　人生讵几何，在世犹如寄。虽有七十期，十人无一二。
　　今我犹未悟，往往不适意。胡为方寸间，不贮浩然气。
　　贫贱非不恶，道在何足避。富贵非不爱，时来当自致。
　　所以达人心，外物不能累。唯当饮美酒，终日陶陶醉。
　　斯言胜金玉，佩服无失坠。

卷428_4 「首夏同诸校正游开元观，因宿玩月」白居易
　　我与二三子，策名在京师。官小无职事，闲于为客时。
　　沉沉道观中，心赏期在兹。到门车马回，入院巾杖随。
　　清和四月初，树木正华滋。风清新叶影，鸟恋残花枝。
　　向夕天又晴，东南馀霞披。置酒西廊下，待月杯行迟。
　　须臾金魄生，若与吾徒期。光华一照耀，殿角相参差。
　　终夜清景前，笑歌不知疲。长安名利地，此兴几人知。

卷428_5 「永崇里观居」白居易
　　季夏中气候，烦暑自此收。萧飒风雨天，蝉声暮啾啾。
　　永崇里巷静，华阳观院幽。轩车不到处，满地槐花秋。
　　年光忽冉冉，世事本悠悠。何必待衰老，然后悟浮休。
　　真隐岂长远，至道在冥搜。身虽世界住，心与虚无游。
　　朝饥有蔬食，夜寒有布裘。幸免冻与馁，此外复何求。
　　寡欲虽少病，乐天心不忧。何以明吾志，周易在床头。

卷428_6 「早送举人入试」白居易
　　夙驾送举人，东方犹未明。自谓出太早，已有车马行。
　　骑火高低影，街鼓参差声。可怜早朝者，相看意气生。
　　日出尘埃飞，群动互营营。营营各何求，无非利与名。
　　而我常晏起，虚住长安城。春深官又满，日有归山情。

卷428_7 「招王质夫（自此后诗为盩厔尉时作）」白居易
　　濯足云水客，折腰簪笏身。喧闲迹相背，十里别经旬。
　　忽因乘逸兴，莫惜访嚣尘。窗前故栽竹，与君为主人。

卷428_8 「祗役骆口，因与王质夫同游秋山，偶题三韵」白居易
　　石拥百泉合，云破千峰开。平生烟霞侣，此地重裴回。
　　今日勤王意，一半为山来。

卷428_9 「见萧侍御忆旧山草堂诗，因以继和」白居易
　　琢玉以为架，缀珠以为笼。玉架绊野鹤，珠笼锁冥鸿。
　　鸿思云外天，鹤忆松上风。珠玉信为美，鸟不恋其中。
　　台中萧侍御，心与鸿鹤同。晚起慵冠豸，闲行厌避骢。
　　昨见忆山诗，诗思浩无穷。归梦杳何处，旧居茫水东。
　　秋闲杉桂林，春老芝朮丛。自云别山后，离抱常忡忡。
　　衣绣非不荣，持宪非不雄。所乐不在此，怅望草堂空。

卷428_10 「病假中南亭闲望」白居易
　　欹枕不视事，两日门掩关。始知吏役身，不病不得闲。
　　闲意不在远，小亭方丈间。西檐竹梢上，坐见太白山。
　　遥愧峰上云，对此尘中颜。

卷428_11 「仙游寺独宿」白居易
　　沙鹤上阶立，潭月当户开。此中留我宿，两夜不能回。
　　幸与静境遇，喜无归侣催。从今独游后，不拟共人来。

卷428_12 「前庭凉夜」白居易
　　露簟色似玉，风幌影如波。坐愁树叶落，中庭明月多。

卷428_13 「官舍小亭闲望」白居易
　　风竹散清韵，烟槐凝绿姿。日高人吏去，闲坐在茅茨。
　　葛衣御时暑，蔬饭疗朝饥。持此聊自足，心力少营为。
　　亭上独吟罢，眼前无事时。数峰太白雪，一卷陶潜诗。
　　人心各自是，我是良在兹。回谢争名客，甘从君所嗤。

卷428_14 「早秋独夜」白居易
　　井梧凉叶动，邻杵秋声发。独向檐下眠，觉来半床月。

卷428_15 「听弹古渌水（琴曲名）」白居易
　　闻君古渌水，使我心和平。欲识慢流意，为听疏泛声。
　　西窗竹阴下，竟日有馀清。

卷428_16 「松斋自题（时为翰林学士）」白居易
　　非老亦非少，年过三纪馀。非贱亦非贵，朝登一命初。
　　才小分易足，心宽体长舒。充肠皆美食，容膝即安居。
　　况此松斋下，一琴数帙书。书不求甚解，琴聊以自娱。
　　夜直入君门，晚归卧吾庐。形骸委顺动，方寸付空虚。
　　持此将过日，自然多晏如。昏昏复默默，非智亦非愚。

卷428_17 「冬夜与钱员外同直禁中」白居易
　　夜深草诏罢，霜月凄凛凛。欲卧暖残杯，灯前相对饮。
　　连铺青缣被，封置通中枕。仿佛百馀宵，与君同此寝。

卷428_18 「和钱员外禁中夙兴见示」白居易
　　窗白星汉曙，窗暖灯火馀。坐卷朱里幕，看封紫泥书。
　　窅窅钟漏尽，曈曈霞景初。楼台红照曜，松竹青扶疏。
　　君爱此时好，回头特谓余。不知上清界，晓景复何如。

卷428_19 「夏日独直，寄萧侍御」白居易
　　宪台文法地，翰林清切司。鹰猜课野鹤，骥德责山麋。
　　课责虽不同，同归非所宜。是以方寸内，忽忽暗相思。
　　夏日独上直，日长何所为。澹然无他念，虚静是吾师。
　　形委有事牵，心与无事期。中臆一以旷，外累都若遗。
　　地贵身不觉，意闲境来随。但对松与竹，如在山中时。
　　情性聊自适，吟咏偶成诗。此意非夫子，馀人多不知。

卷428_20 「松声（修行里张家宅南亭作）」白居易
　　月好好独坐，双松在前轩。西南微风来，潜入枝叶间。
　　萧寥发为声，半夜明月前。寒山飒飒雨，秋琴泠泠弦。
　　一闻涤炎暑，再听破昏烦。竟夕遂不寐，心体俱翛然。
　　南陌车马动，西邻歌吹繁。谁知兹檐下，满耳不为喧。

卷428_21 「禁中」白居易
　　门严九重静，窗幽一室闲。好是修心处，何必在深山。

卷428_22 「赠吴丹」白居易
　　巧者力苦劳，智者心苦忧。爱君无巧智，终岁闲悠悠。
　　尝登御史府，亦佐东诸侯。手操纠谬简，心运决胜筹。
　　宦途似风水，君心如虚舟。泛然而不有，进退得自由。
　　今来脱豸冠，时往侍龙楼。官曹称心静，居处随迹幽。
　　冬负南荣日，支体甚温柔。夏卧北窗风，枕席如凉秋。
　　南山入舍下，酒瓮在床头。人间有闲地，何必隐林丘。
　　顾我愚且昧，劳生殊未休。一入金门直，星霜三四周。
　　主恩信难报，近地徒久留。终当乞闲官，退与夫子游。

卷428_23 「初除户曹，喜而言志」白居易
　　诏授户曹掾，捧诏感君恩。感恩非为己，禄养及吾亲。
　　弟兄俱簪笏，新妇俨衣巾。罗列高堂下，拜庆正纷纷。
　　俸钱四五万，月可奉晨昏。廪禄二百石，岁可盈仓囷。
　　喧喧车马来，贺客满我门。不以我为贪，知我家内贫。
　　置酒延贺客，客容亦欢欣。笑云今日后，不复忧空尊。
　　答云如君言，愿君少逡巡。我有平生志，醉后为君陈。
　　人生百岁期，七十有几人。浮荣及虚位，皆是身之宾。
　　唯有衣与食，此事粗关身。苟免饥寒外，馀物尽浮云。

卷428_24 「秋居书怀」白居易
　　门前少宾客，阶下多松竹。秋景下西墙，凉风入东屋。
　　有琴慵不弄，有书闲不读。尽日方寸中，澹然无所欲。
　　何须广居处，不用多积蓄。丈室可容身，斗储可充腹。
　　况无治道术，坐受官家禄。不种一株桑，不锄一垄谷。
　　终朝饱饭餐，卒岁丰衣服。持此知愧心，自然易为足。

卷428_25 「禁中晓卧，因怀王起居」白居易
　　迟迟禁漏尽，悄悄暝鸦喧。夜雨槐花落，微凉卧北轩。
　　曙灯残未灭，风帘闲自翻。每一得静境，思与故人言。

卷428_26 「养拙」白居易
　　铁柔不为剑，木曲不为辕。今我亦如此，愚蒙不及门。
　　甘心谢名利，灭迹归丘园。坐卧茅茨中，但对琴与尊。
　　身去缰锁累，耳辞朝市喧。逍遥无所为，时窥五千言。
　　无忧乐性场，寡欲清心源。始知不才者，可以探道根。

卷428_27 「寄李十一建」白居易
　　外事牵我形，外物诱我情。李君别来久，褊吝从中生。
　　忆昨访君时，立马扣柴荆。有时君未起，稚子喜先迎。
　　连步笑出门，衣翻冠或倾。扫阶苔纹绿，拂榻藤阴清。
　　家酝及春熟，园葵乘露烹。看山东亭坐，待月南原行。
　　门静唯鸟语，坊远少鼓声。相对尽日言，不及利与名。
　　分手来几时，明月三四盈。别时残花落，及此新蝉鸣。
　　芳岁忽已晚，离抱怅未平。岂不思命驾，吏职坐相萦。
　　前时君有期，访我来山城。心赏久云阻，言约无自轻。
　　相去幸非远，走马一日程。

卷428_28 「旅次华州，赠袁右丞」白居易
　　渭水绿溶溶，华山青崇崇。山水一何丽，君子在其中。
　　才与世会合，物随诚感通。德星降人福，时雨助岁功。
　　化行人无讼，囹圄千日空。政顺气亦和，黍稷三年丰。
　　客自帝城来，驱马出关东。爱此一郡人，如见太古风。
　　方今天子心，忧人正忡忡。安得天下守，尽得如袁公。

卷428_29 「酬杨九弘贞长安病中见寄」白居易
　　伏枕君寂寂，折腰我营营。所嗟经时别，相去一宿程。
　　携手昨何时，昆明春水平。离郡来几日，太白夏云生。
　　之子未得意，贫病客帝城。贫坚志士节，病长高人情。
　　隐几自恬澹，闭门无送迎。龙卧心有待，鹤瘦貌弥清。
　　清机发为文，投我如振琼。何以慰饥渴，捧之吟一声。

卷428_30 「禁中寓直梦游仙游寺」白居易
　　西轩草诏暇，松竹深寂寂。月出清风来，忽似山中夕。
　　因成西南梦，梦作游仙客。觉闻宫漏声，犹谓山泉滴。

卷428_31 「赠王山人」白居易
　　闻君减寝食，日听神仙说。暗待非常人，潜求长生诀。
　　言长本对短，未离生死辙。假使得长生，才能胜夭折。
　　松树千年朽，槿花一日歇。毕竟共虚空，何须夸岁月。
　　彭殇徒自异，生死终无别。不如学无生，无生即无灭。

卷428_32 「秋山」白居易
　　久病旷心赏，今朝一登山。山秋云物冷，称我清羸颜。
　　白石卧可枕，青萝行可攀。意中如有得，尽日不欲还。
　　人生无几何，如寄天地间。心有千载忧，身无一日闲。
　　何时解尘网，此地来掩关。

卷428_33 「赠能七伦」白居易
　　涧松高百寻，四时寒森森。临风有清韵，向日无曲阴。
　　如何时俗人，但赏桃李林。岂不知坚贞，芳馨诱其心。
　　能生学为文，气高功亦深。手中一百篇，句句披沙金。
　　苦节二十年，无人振陆沉。今我尚贫贱，徒为尔知音。

卷428_34 「题杨颖士西亭」白居易
　　静得亭上境，远谐尘外踪。凭轩东南望，鸟灭山重重。
　　竹露冷烦襟，杉风清病容。旷然宜真趣，道与心相逢。
　　即此可遗世，何必蓬壶峰。

卷428_35 「题赠郑秘书征君石沟溪隐居」白居易
　　郑君得自然，虚白生心胸。吸彼沆瀣精，凝为冰雪容。
　　大君贞元初，求贤致时雍。蒲轮入翠微，迎下天台峰。
　　赤城别松乔，黄阁交夔龙。俯仰受三命，从容辞九重。
　　出笼鹤翩翩，归林凤雍雍。在火辨良玉，经霜识贞松。
　　新居寄楚山，山碧溪溶溶。丹灶烧烟煴，黄精花丰茸。
　　蕙帐夜琴澹，桂尊春酒浓。时人不到处，苔石无尘踪。
　　我今何为者，趋世身龙钟。不向林壑访，无由朝市逢。
　　终当解尘缨，卜筑来相从。

卷428_36 「及第后归觐，留别诸同年」白居易
　　十年常苦学，一上谬成名。擢第未为贵，贺亲方始荣。
　　时辈六七人，送我出帝城。轩车动行色，丝管举离声。
　　得意减别恨，半酣轻远程。翩翩马蹄疾，春日归乡情。

卷428_37 「清夜琴兴」白居易
　　月出鸟栖尽，寂然坐空林。是时心境闲，可以弹素琴。
　　清泠由木性，恬澹随人心。心积和平气，木应正始音。
　　响馀群动息，曲罢秋夜深。正声感元化，天地清沉沉。

卷428_38 「郊陶潜体诗十六首」白居易
　　不动者厚地，不息者高天。无穷者日月，长在者山川。
　　松柏与龟鹤，其寿皆千年。嗟嗟群物中，而人独不然。
　　早出向朝市，暮已归下泉。形质及寿命，危脆若浮烟。
　　尧舜与周孔，古来称圣贤。借问今何在，一去亦不还。
　　我无不死药，万万随化迁。所未定知者，修短迟速间。
　　幸及身健日，当歌一尊前。何必待人劝，持此自为欢。
　　翳翳逾月阴，沉沉连日雨。开帘望天色，黄云暗如土。
　　行潦毁我墉，疾风坏我宇。蓬莠生庭院，泥涂失场圃。
　　村深绝宾客，窗晦无俦侣。尽日不下床，跳蛙时入户。
　　出门无所往，入室还独处。不以酒自娱，块然与谁语。
　　朝饮一杯酒，冥心合元化。兀然无所思，日高尚闲卧。
　　暮读一卷书，会意如嘉话。欣然有所遇，夜深犹独坐。
　　又得琴上趣，安弦有馀暇。复多诗中狂，下笔不能罢。
　　唯兹三四事，持用度昼夜。所以阴雨中，经旬不出舍。
　　始悟独往人，心安时亦过。
　　东家采桑妇，雨来苦愁悲。蔟蚕北堂前，雨冷不成丝。
　　西家荷锄叟，雨来亦怨咨。种豆南山下，雨多落为萁。
　　而我独何幸，酝酒本无期。及此多雨日，正遇新熟时。
　　开瓶泻尊中，玉液黄金脂。持玩已可悦，欢尝有馀滋。
　　一酌发好容，再酌开愁眉。连延四五酌，酣畅入四肢。
　　忽然遗我物，谁复分是非。是时连夕雨，酩酊无所知。
　　人心苦颠倒，反为忧者嗤。
　　朝亦独醉歌，暮亦独醉睡。未尽一壶酒，已成三独醉。
　　勿嫌饮太少，且喜欢易致。一杯复两杯，多不过三四。
　　便得心中适，尽忘身外事。更复强一杯，陶然遗万累。
　　一饮一石者，徒以多为贵。及其酩酊时，与我亦无异。
　　笑谢多饮者，酒钱徒自费。
　　天秋无片云，地静无纤尘。团团新晴月，林外生白轮。
　　忆昨阴霖天，连连三四旬。赖逢家酝熟，不觉过朝昏。
　　私言雨霁后，可以罢馀尊。及对新月色，不醉亦愁人。
　　床头残酒榼，欲尽味弥淳。携置南檐下，举酌自殷勤。
　　清光入杯杓，白露生衣巾。乃知阴与晴，安可无此君。
　　我有乐府诗，成来人未闻。今宵醉有兴，狂咏惊四邻。
　　独赏犹复尔，何况有交亲。
　　中秋三五夜，明月在前轩。临觞忽不饮，忆我平生欢。
　　我有同心人，邈邈崔与钱。我有忘形友，迢迢李与元。
　　或飞青云上，或落江湖间。与我不相见，于今四五年。
　　我无缩地术，君非驭风仙。安得明月下，四人来晤言。
　　良夜信难得，佳期杳无缘。明月又不驻，渐下西南天。
　　岂无他时会，惜此清景前。
　　家酝饮已尽，村中无酒酤。坐愁今夜醒，其奈秋怀何。
　　有客忽叩门，言语一何佳。云是南村叟，挈榼来相过。
　　且喜尊不燥，安问少与多。重阳虽已过，篱菊有残花。
　　欢来苦昼短，不觉夕阳斜。老人勿遽起，且待新月华。
　　客去有馀趣，竟夕独酣歌。
　　原生衣百结，颜子食一箪。欢然乐其志，有以忘饥寒。
　　今我何人哉，德不及先贤。衣食幸相属，胡为不自安。
　　况兹清渭曲，居处安且闲。榆柳百馀树，茅茨十数间。
　　寒负檐下日，热濯涧底泉。日出犹未起，日入已复眠。
　　西风满村巷，清凉八月天。但有鸡犬声，不闻车马喧。
　　时倾一尊酒，坐望东南山。稚侄初学步，牵衣戏我前。
　　即此自可乐，庶几颜与原。
　　湛湛尊中酒，有功不自伐。不伐人不知，我今代其说。
　　良将临大敌，前驱千万卒。一箪投河饮，赴死心如一。
　　壮士磨匕首，勇愤气蓬勃。一酣忘报雠，四体如无骨。
　　东海杀孝妇，天旱逾年月。一酌酹其魂，通宵雨不歇。
　　咸阳秦狱气，冤痛结为物。千岁不肯散，一沃亦销失。
　　况兹儿女恨，及彼幽忧疾。快饮无不消，如霜得春日。
　　方知麹糵灵，万物无与匹。
　　烟霞隔悬圃，风波限瀛洲。我岂不欲往，大海路阻修。
　　神仙但闻说，灵药不可求。长生无得者，举世如蜉蝣。
　　逝者不重回，存者难久留。踟蹰未死间，何苦怀百忧。
　　念此忽内热，坐看成白头。举杯还独饮，顾影自献酬。
　　心与口相约，未醉勿言休。今朝不尽醉，知有明朝不。
　　不见郭门外，累累坟与丘。月明愁杀人，黄蒿风飕飕。
　　死者若有知，悔不秉烛游。
　　吾闻浔阳郡，昔有陶征君。爱酒不爱名，忧醒不忧贫。
　　尝为彭泽令，在官才八旬。愀然忽不乐，挂印著公门。
　　口吟归去来，头戴漉酒巾。人吏留不得，直入故山云。
　　归来五柳下，还以酒养真。人间荣与利，摆落如泥尘。
　　先生去已久，纸墨有遗文。篇篇劝我饮，此外无所云。
　　我从老大来，窃慕其为人。其他不可及，且效醉昏昏。
　　楚王疑忠臣，江南放屈平。晋朝轻高士，林下弃刘伶。
　　一人常独醉，一人常独醒。醒者多苦志，醉者多欢情。
　　欢情信独善，苦志竟何成。兀傲瓮间卧，憔悴泽畔行。
　　彼忧而此乐，道理甚分明。愿君且饮酒，勿思身后名。
　　有一燕赵士，言貌甚奇瑰。日日酒家去，脱衣典数杯。
　　问君何落拓，云仆生草莱。地寒命且薄，徒抱王佐才。
　　岂无济时策，君门乏良媒。三献寝不报，迟迟空手回。
　　亦有同门生，先升青云梯。贵贱交道绝，朱门叩不开。
　　及归种禾黍，三岁旱为灾。入山烧黄白，一旦化为灰。
　　蹉跎五十馀，生世苦不谐。处处去不得，却归酒中来。
　　南巷有贵人，高盖驷马车。我问何所苦，四十垂白须。
　　答云君不知，位重多忧虞。北里有寒士，瓮牖绳为枢。
　　出扶桑枣杖，入卧蜗牛庐。散贱无忧患，心安体亦舒。
　　东邻有富翁，藏货遍五都。东京收粟帛，西市鬻金珠。
　　朝营暮计算，昼夜不安居。西舍有贫者，匹妇配匹夫。
　　布裙行赁舂，裋褐坐佣书。以此求口食，一饱欣有馀。
　　贵贱与贫富，高下虽有殊。忧乐与利害，彼此不相逾。
　　是以达人观，万化同一途。但未知生死，胜负两何如。
　　迟疑未知间，且以酒为娱。
　　济水澄而洁，河水浑而黄。交流列四渎，清浊不相伤。
　　太公战牧野，伯夷饿首阳。同时号贤圣，进退不相妨。
　　谓天不爱民，胡为生稻粱。谓天果爱民，胡为生豺狼。
　　谓神福善人，孔圣竟栖遑。谓神祸淫人，暴秦终霸王。
　　颜回与黄宪，何辜早夭亡。蝮蛇与鸩鸟，何得寿延长。
　　物理不可测，神道亦难量。举头仰问天，天色但苍苍。
　　唯当多种黍，日醉手中觞。

　　　　　　　　　　　　　　卷四百二十九

卷429_1 「自题写真（时为翰林学士）」白居易
　　我貌不自识，李放写我真。静观神与骨，合是山中人。
　　蒲柳质易朽，麋鹿心难驯。何事赤墀上，五年为侍臣。
　　况多刚狷性，难与世同尘。不惟非贵相，但恐生祸因。
　　宜当早罢去，收取云泉身。

卷429_2 「遣怀（自此后诗在渭村作）」白居易
　　寓心身体中，寓性方寸内。此身是外物，何足苦忧爱。
　　况有假饰者，华簪及高盖。此又疏于身，复在外物外。
　　操之多惴栗，失之又悲悔。乃知名与器，得丧俱为害。
　　颓然环堵客，萝蕙为巾带。自得此道来，身穷心甚泰。

卷429_3 「渭上偶钓」白居易
　　渭水如镜色，中有鲤与鲂。偶持一竿竹，悬钓在其傍。
　　微风吹钓丝，袅袅十尺长。谁知对鱼坐，心在无何乡。
　　昔有白头人，亦钓此渭阳。钓人不钓鱼，七十得文王。
　　况我垂钓意，人鱼又兼忘。无机两不得，但弄秋水光。
　　兴尽钓亦罢，归来饮我觞。

卷429_4 「隐几」白居易
　　身适忘四支，心适忘是非。既适又忘适，不知吾是谁。
　　百体如槁木，兀然无所知。方寸如死灰，寂然无所思。
　　今日复明日，身心忽两遗。行年三十九，岁暮日斜时。
　　四十心不动，吾今其庶几。

卷429_5 「春眠」白居易
　　新浴肢体畅，独寝神魂安。况因夜深坐，遂成日高眠。
　　春被薄亦暖，朝窗深更闲。却忘人间事，似得枕上仙。
　　至适无梦想，大和难名言。全胜彭泽醉，欲敌曹溪禅。
　　何物呼我觉，伯劳声关关。起来妻子笑，生计春茫然。

卷429_6 「闲居」白居易
　　空腹一盏粥，饥食有馀味。南檐半床日，暖卧因成睡。
　　绵袍拥两膝，竹几支双臂。从旦直至昏，身心一无事。
　　心足即为富，身闲乃当贵。富贵在此中，何必居高位。
　　君看裴相国，金紫光照地。心苦头尽白，才年四十四。
　　乃知高盖车，乘者多忧畏。

卷429_7 「夏日」白居易
　　东窗晚无热，北户凉有风。尽日坐复卧，不离一室中。
　　中心本无系，亦与出门同。

卷429_8 「适意二首」白居易
　　十年为旅客，常有饥寒愁。三年作谏官，复多尸素羞。
　　有酒不暇饮，有山不得游。岂无平生志，拘牵不自由。
　　一朝归渭上，泛如不系舟。置心世事外，无喜亦无忧。
　　终日一蔬食，终年一布裘。寒来弥懒放，数日一梳头。
　　朝睡足始起，夜酌醉即休。人心不过适，适外复何求。
　　早岁从旅游，颇谙时俗意。中年忝班列，备见朝廷事。
　　作客诚已难，为臣尤不易。况余方且介，举动多忤累。
　　直道速我尤，诡遇非吾志。胸中十年内，消尽浩然气。
　　自从返田亩，顿觉无忧愧。蟠木用难施，浮云心易遂。
　　悠悠身与世，从此两相弃。

卷429_9 「首夏病间」白居易
　　我生来几时，万有四千日。自省于其间，非忧即有疾。
　　老去虑渐息，年来病初愈。忽喜身与心，泰然两无苦。
　　况兹孟夏月，清和好时节。微风吹袷衣，不寒复不热。
　　移榻树阴下，竟日何所为。或饮一瓯茗，或吟两句诗。
　　内无忧患迫，外无职役羁。此日不自适，何时是适时。

卷429_10 「晚春酤酒」白居易
　　百花落如雪，两鬓垂作丝。春去有来日，我老无少时。
　　人生待富贵，为乐常苦迟。不如贫贱日，随分开愁眉。
　　卖我所乘马，典我旧朝衣。尽将酤酒饮，酩酊步行归。
　　名姓日隐晦，形骸日变衰。醉卧黄公肆，人知我是谁。

卷429_11 「兰若寓居」白居易
　　名宦老慵求，退身安草野。家园病懒归，寄居在兰若。
　　薜衣换簪组，藜杖代车马。行止辄自由，甚觉身潇洒。
　　晨游南坞上，夜息东庵下。人间千万事，无有关心者。

卷429_12 「麹生访宿」白居易
　　西斋寂已暮，叩门声樀樀。知是君宿来，自拂尘埃席。
　　村家何所有，茶果迎来客。贫静似僧居，竹林依四壁。
　　厨灯斜影出，檐雨馀声滴。不是爱闲人，肯来同此夕。

卷429_13 「闻庾七左降，因咏所怀」白居易
　　我病卧渭北，君老谪巴东。相悲一长叹，薄命与君同。
　　既叹还自哂，哂叹两未终。后心诮前意，所见何迷蒙。
　　人生大块间，如鸿毛在风。或飘青云上，或落泥涂中。
　　衮服相天下，倘来非我通。布衣委草莽，偶去非吾穷。
　　外物不可必，中怀须自空。无令怏怏气，留滞在心胸。

卷429_14 「答卜者」白居易
　　病眼昏似夜，衰鬓飒如秋。除却须衣食，平生百事休。
　　知君善易者，问我决疑不。不卜非他故，人间无所求。

卷429_15 「归田三首」白居易
　　人生何所欲，所欲唯两端。中人爱富贵，高士慕神仙。
　　神仙须有籍，富贵亦在天。莫恋长安道，莫寻方丈山。
　　西京尘浩浩，东海浪漫漫。金门不可入，琪树何由攀。
　　不如归山下，如法种春田。
　　种田意已决，决意复何如。卖马买犊使，徒步归田庐。
　　迎春治耒耜，候雨辟菑畬。策杖田头立，躬亲课仆夫。
　　吾闻老农言，为稼慎在初。所施不卤莽，其报必有馀。
　　上求奉王税，下望备家储。安得放慵惰，拱手而曳裾。
　　学农未为鄙，亲友勿笑余。更待明年后，自拟执犁锄。
　　三十为近臣，腰间鸣佩玉。四十为野夫，田中学锄谷。
　　何言十年内，变化如此速。此理固是常，穷通相倚伏。
　　为鱼有深水，为鸟有高木。何必守一方，窘然自牵束。
　　化吾足为马，吾因以行陆。化吾手为弹，吾因以求肉。
　　形骸为异物，委顺心犹足。幸得且归农，安知不为福。
　　况吾行欲老，瞥若风前烛。孰能俄顷间，将心系荣辱。

卷429_16 「秋游原上」白居易
　　七月行已半，早凉天气清。清晨起巾栉，徐步出柴荆。
　　露杖筇竹冷，风襟越蕉轻。闲携弟侄辈，同上秋原行。
　　新枣未全赤，晚瓜有馀馨。依依田家叟，设此相逢迎。
　　自我到此村，往来白发生。村中相识久，老幼皆有情。
　　留连向暮归，树树风蝉声。是时新雨足，禾黍夹道青。
　　见此令人饱，何必待西成。

卷429_17 「九日登西原宴望（同诸兄弟作）」白居易
　　病爱枕席凉，日高眠未辍。弟兄呼我起，今日重阳节。
　　起登西原望，怀抱同一豁。移座就菊丛，糕酒前罗列。
　　虽无丝与管，歌笑随情发。白日未及倾，颜酡耳已热。
　　酒酣四向望，六合何空阔。天地自久长，斯人几时活。
　　请看原下村，村人死不歇。一村四十家，哭葬无虚月。
　　指此各相勉，良辰且欢悦。

卷429_18 「寄同病者」白居易
　　三十生二毛，早衰为沉疴。四十官七品，拙宦非由他。
　　年颜日枯槁，时命日蹉跎。岂独我如此，圣贤无奈何。
　　回观亲旧中，举目尤可嗟。或有终老者，沉贱如泥沙。
　　或有始壮者，飘忽如风花。穷饿与夭促，不如我者多。
　　以此反自慰，常得心平和。寄言同病者，回叹且为歌。

卷429_19 「游蓝田山卜居」白居易
　　脱置腰下组，摆落心中尘。行歌望山去，意似归乡人。
　　朝蹋玉峰下，暮寻蓝水滨。拟求幽僻地，安置疏慵身。
　　本性便山寺，应须旁悟真。

卷429_20 「村雪夜坐」白居易
　　南窗背灯坐，风霰暗纷纷。寂寞深村夜，残雁雪中闻。

卷429_21 「东园玩菊」白居易
　　少年昨已去，芳岁今又阑。如何寂寞意，复此荒凉园。
　　园中独立久，日澹风露寒。秋蔬尽芜没，好树亦凋残。
　　唯有数丛菊，新开篱落间。携觞聊就酌，为尔一留连。
　　忆我少小日，易为兴所牵。见酒无时节，未饮已欣然。
　　近从年长来，渐觉取乐难。常恐更衰老，强饮亦无欢。
　　顾谓尔菊花，后时何独鲜。诚知不为我，借尔暂开颜。

卷429_22 「观稼」白居易
　　世役不我牵，身心常自若。晚出看田亩，闲行旁村落。
　　累累绕场稼，啧啧群飞雀。年丰岂独人，禽鸟声亦乐。
　　田翁逢我喜，默起具尊杓。敛手笑相延，社酒有残酌。
　　愧兹勤且敬，藜杖为淹泊。言动任天真，未觉农人恶。
　　停杯问生事，夫种妻儿获。筋力苦疲劳，衣食常单薄。
　　自惭禄仕者，曾不营农作。饥食无所劳，何殊卫人鹤。

卷429_23 「闻哭者」白居易
　　昨日南邻哭，哭声一何苦。云是妻哭夫，夫年二十五。
　　今朝北里哭，哭声又何切。云是母哭儿，儿年十七八。
　　四邻尚如此，天下多夭折。乃知浮世人，少得垂白发。
　　余今过四十，念彼聊自悦。从此明镜中，不嫌头似雪。

卷429_24 「新构亭台，示诸弟侄」白居易
　　平台高数尺，台上结茅茨。东西疏二牖，南北开两扉。
　　芦帘前后卷，竹簟当中施。清泠白石枕，疏凉黄葛衣。
　　开襟向风坐，夏日如秋时。啸傲颇有趣，窥临不知疲。
　　东窗对华山，三峰碧参差。南檐当渭水，卧见云帆飞。
　　仰摘枝上果，俯折畦中葵。足以充饥渴，何必慕甘肥。
　　况有好群从，旦夕相追随。

卷429_25 「自吟拙什，因有所怀」白居易
　　懒病每多暇，暇来何所为。未能抛笔砚，时作一篇诗。
　　诗成淡无味，多被众人嗤。上怪落声韵，下嫌拙言词。
　　时时自吟咏，吟罢有所思。苏州及彭泽，与我不同时。
　　此外复谁爱，唯有元微之。谪向江陵府，三年作判司。
　　相去二千里，诗成远不知。

卷429_26 「东坡秋意，寄元八」白居易
　　寥落野陂畔，独行思有馀。秋荷病叶上，白露大如珠。
　　忽忆同赏地，曲江东北隅。秋池少游客，唯我与君俱。
　　啼蛩隐红蓼，瘦马蹋青芜。当时与今日，俱是暮秋初。
　　节物苦相似，时景亦无馀。唯有人分散，经年不得书。

卷429_27 「闲居」白居易
　　深闭竹间扉，静扫松下地。独啸晚风前，何人知此意。
　　看山尽日坐，枕帙移时睡。谁能从我游，使君心无事。

卷429_28 「咏拙」白居易
　　所禀有巧拙，不可改者性。所赋有厚薄，不可移者命。
　　我性愚且蠢，我命薄且屯。问我何以知，所知良有因。
　　亦曾举两足，学人蹋红尘。从兹知性拙，不解转如轮。
　　亦曾奋六翮，高飞到青云。从兹知命薄，摧落不逡巡。
　　慕贵而厌贱，乐富而恶贫。同此天地间，我岂异于人。
　　性命苟如此，反则成苦辛。以此自安分，虽穷每欣欣。
　　葺茅为我庐，编蓬为我门。缝布作袍被，种谷充盘飧。
　　静读古人书，闲钓清渭滨。优哉复游哉，聊以终吾身。

卷429_29 「咏慵」白居易
　　有官慵不选，有田慵不农。屋穿慵不葺，衣裂慵不缝。
　　有酒慵不酌，无异尊常空。有琴慵不弹，亦与无弦同。
　　家人告饭尽，欲炊慵不舂。亲朋寄书至，欲读慵开封。
　　尝闻嵇叔夜，一生在慵中。弹琴复锻铁，比我未为慵。

卷429_30 「冬夜」白居易
　　家贫亲爱散，身病交游罢。眼前无一人，独掩村斋卧。
　　冷落灯火暗，离披帘幕破。策策窗户前，又闻新雪下。
　　长年渐省睡，夜半起端坐。不学坐忘心，寂莫安可过。
　　兀然身寄世，浩然心委化。如此来四年，一千三百夜。

卷429_31 「村中留李三固言宿」白居易
　　平生早游宦，不道无亲故。如我与君心，相知应有数。
　　春明门前别，金氏陂中遇。村酒两三杯，相留寒日暮。
　　勿嫌村酒薄，聊酌论心素。请君少踟蹰，系马门前树。
　　明年身若健，便拟江湖去。他日纵相思，知君无觅处。
　　后会既茫茫，今宵君且住。

卷429_32 「友人夜访」白居易
　　檐间清风簟，松下明月杯。幽意正如此，况乃故人来。

卷429_33 「游悟真寺诗（一百三十韵）」白居易
　　元和九年秋，八月月上弦。我游悟真寺，寺在王顺山。
　　去山四五里，先闻水潺湲。自兹舍车马，始涉蓝溪湾。
　　手拄青竹杖，足蹋白石滩。渐怪耳目旷，不闻人世喧。
　　山下望山上，初疑不可攀。谁知中有路，盘折通岩巅。
　　一息幡竿下，再休石龛边。龛间长丈馀，门户无扃关。
　　仰窥不见人，石发垂若鬟。惊出白蝙蝠，双飞如雪翻。
　　回首寺门望，青崖夹朱轩。如擘山腹开，置寺于其间。
　　入门无平地，地窄虚空宽。房廊与台殿，高下随峰峦。
　　岩崿无撮土，树木多瘦坚。根株抱石长，屈曲虫蛇蟠。
　　松桂乱无行，四时郁芊芊。枝梢袅青翠，韵若风中弦。
　　日月光不透，绿阴相交延。幽鸟时一声，闻之似寒蝉。
　　首憩宾位亭，就坐未及安。须臾开北户，万里明豁然。
　　拂檐虹霏微，绕栋云回旋。赤日间白雨，阴晴同一川。
　　野绿簇草树，眼界吞秦原。渭水细不见，汉陵小于拳。
　　却顾来时路，萦纡映朱栏。历历上山人，一一遥可观。
　　前对多宝塔，风铎鸣四端。栾栌与户牖，恰恰金碧繁。
　　云昔迦叶佛，此地坐涅槃。至今铁钵在，当底手迹穿。
　　西开玉像殿，白佛森比肩。斗薮尘埃衣，礼拜冰雪颜。
　　叠霜为袈裟，贯雹为华鬘.逼观疑鬼功，其迹非雕镌。
　　次登观音堂，未到闻栴檀。上阶脱双履，敛足升净筵。
　　六楹排玉镜，四座敷金钿。黑夜自光明，不待灯烛燃。
　　众宝互低昂，碧珮珊瑚幡。风来似天乐，相触声珊珊。
　　白珠垂露凝，赤珠滴血殷。点缀佛髻上，合为七宝冠。
　　双瓶白琉璃，色若秋水寒。隔瓶见舍利，圆转如金丹。
　　玉笛何代物，天人施祇园。吹如秋鹤声，可以降灵仙。
　　是时秋方中，三五月正圆。宝堂豁三门，金魄当其前。
　　月与宝相射，晶光争鲜妍。照人心骨冷，竟夕不欲眠。
　　晓寻南塔路，乱竹低婵娟。林幽不逢人，寒蝶飞翾翾.
　　山果不识名，离离夹道蕃。足以疗饥乏，摘尝味甘酸。
　　道南蓝谷神，紫伞白纸钱。若岁有水旱，诏使修蘋蘩。
　　以地清净故，献奠无荤膻。危石叠四五，pI嵬欹且刓.
　　造物者何意，堆在岩东偏。冷滑无人迹，苔点如花笺。
　　我来登上头，下临不测渊。目眩手足掉，不敢低头看。
　　风从石下生，薄人而上抟。衣服似羽翮，开张欲飞鶱.
　　gf々三面峰，峰尖刀剑攒。往往白云过，决开露青天。
　　西北日落时，夕晖红团团。千里翠屏外，走下丹砂丸。
　　东南月上时，夜气青漫漫。百丈碧潭底，写出黄金盘。
　　蓝水色似蓝，日夜长潺潺。周回绕山转，下视如青环。
　　或铺为慢流，或激为奔湍。泓澄最深处，浮出蛟龙涎。
　　侧身入其中，悬磴尤险艰。扪萝蹋樛木，下逐饮涧猿。
　　雪迸起白鹭，锦跳惊红鳣.歇定方盥漱，濯去支体烦。
　　浅深皆洞彻，可照脑与肝。但爱清见底，欲寻不知源。
　　东崖饶怪石，积甃苍琅玕.温润发于外，其间韫玙璠.
　　卞和死已久，良玉多弃捐。或时泄光彩，夜与星月连。
　　中顶最高峰，拄天青玉竿。q0p0上不得，岂我能攀援。
　　上有白莲池，素葩覆清澜。闻名不可到，处所非人寰。
　　又有一片石，大如方尺砖。插在半壁上，其下万仞悬。
　　云有过去师，坐得无生禅。号为定心石，长老世相传。
　　却上谒仙祠，蔓草生绵绵。昔闻王氏子，羽化升上玄。
　　其西晒药台，犹对芝朮田。时复明月夜，上闻黄鹤言。
　　回寻画龙堂，二叟鬓发斑。想见听法时，欢喜礼印坛。
　　复归泉窟下，化作龙蜿蜒。阶前石孔在，欲雨生白烟。
　　往有写经僧，身静心精专。感彼云外鸽，群飞千翩翩。
　　来添砚中水，去吸岩底泉。一日三往复，时节长不愆。
　　经成号圣僧，弟子名杨难。诵此莲花偈，数满百亿千。
　　身坏口不坏，舌根如红莲。颅骨今不见，石函尚存焉。
　　粉壁有吴画，笔彩依旧鲜。素屏有褚书，墨色如新干。
　　灵境与异迹，周览无不殚。一游五昼夜，欲返仍盘桓。
　　我本山中人，误为时网牵。牵率使读书，推挽令效官。
　　既登文字科，又忝谏诤员。拙直不合时，无益同素餐。
　　以此自惭惕，戚戚常寡欢。无成心力尽，未老形骸残。
　　今来脱簪组，始觉离忧患。及为山水游，弥得纵疏顽。
　　野麋断羁绊，行走无拘挛。池鱼放入海，一往何时还。
　　身著居士衣，手把南华篇。终来此山住，永谢区中缘。
　　我今四十馀，从此终身闲。若以七十期，犹得三十年。

卷429_34 「酬张十八访宿见赠（自此后诗为赞善大夫时所作）」白居易
　　昔我为近臣，君常稀到门。今我官职冷，君君来往频。
　　我受狷介性，立为顽拙身。平生虽寡合，合即无缁磷。
　　况君秉高义，富贵视如云。五侯三相家，眼冷不见君。
　　问其所与游，独言韩舍人。其次即及我，我愧非其伦。
　　胡为谬相爱，岁晚逾勤勤。落然颓檐下，一话夜达晨。
　　床单食味薄，亦不嫌我贫。日高上马去，相顾犹逡巡。
　　长安久无雨，日赤风昏昏。怜君将病眼，为我犯埃尘。
　　远从延康里，来访曲江滨。所重君子道，不独愧相亲。

卷429_35 「朝归书寄元八」白居易
　　进入阁前拜，退就廊下餐。归来昭国里，人卧马歇鞍。
　　却睡至日午，起坐心浩然。况当好时节，雨后清和天。
　　柿树绿阴合，王家庭院宽。瓶中鄠县酒，墙上终南山。
　　独眠仍独坐，开襟当风前。禅师与诗客，次第来相看。
　　要语连夜语，须眠终日眠。除非奉朝谒，此外无别牵。
　　年长身且健，官贫心甚安。幸无急病痛，不至苦饥寒。
　　自此聊以适，外缘不能干。唯应静者信，难为动者言。
　　台中元侍御，早晚作郎官。未作郎官际，无人相伴闲。

卷429_36 「酬吴七见寄」白居易
　　曲江有病客，寻常多掩关。又闻马死来，不出身更闲。
　　闻有送书者，自起出门看。素缄署丹字，中有琼瑶篇。
　　口吟耳自听，当暑忽翛然。似漱寒玉冰，如闻商风弦。
　　首章叹时节，末句思笑言。懒慢不相访，隔街如隔山。
　　尝闻陶潜语，心远地自偏。君住安邑里，左右车徒喧。
　　竹药闭深院，琴尊开小轩。谁知市南地，转作壶中天。
　　君本上清人，名在石堂间。不知有何过，谪作人间仙。
　　常恐岁月满，飘然归紫烟。莫忘蜉蝣内，进士有同年。

卷429_37 「昭国闲居」白居易
　　贫闲日高起，门巷昼寂寂。时暑放朝参，天阴少人客。
　　槐花满田地，仅绝人行迹。独在一床眠，清凉风雨夕。
　　勿嫌坊曲远，近即多牵役。勿嫌禄俸薄，厚即多忧责。
　　平生尚恬旷，老大宜安适。何以养吾真，官闲居处僻。

卷429_38 「喜陈兄至」白居易
　　黄鸟啼欲歇，青梅结半成。坐怜春物尽，起入东园行。
　　携觞懒独酌，忽闻叩门声。闲人犹喜至，何况是陈兄。
　　从容尽日语，稠叠长年情。勿轻一盏酒，可以话平生。

卷429_39 「赠杓直」白居易
　　世路重禄位，栖栖者孔宣。人情爱年寿，夭死者颜渊。
　　二人如何人，不奈命与天。我今信多幸，抚己愧前贤。
　　已年四十四，又为五品官。况兹知足外，别有所安焉。
　　早年以身代，直赴逍遥篇。近岁将心地，回向南宗禅。
　　外顺世间法，内脱区中缘。进不厌朝市，退不恋人寰。
　　自吾得此心，投足无不安。体非导引适，意无江湖闲。
　　有兴或饮酒，无事多掩关。寂静夜深坐，安稳日高眠。
　　秋不苦长夜，春不惜流年。委形老小外，忘怀生死间。
　　昨日共君语，与余心膂然。此道不可道，因君聊强言。

卷429_40 「寄张十八」白居易
　　饥止一簟食，渴止一壶浆。出入止一马，寝兴止一床。
　　此外无长物，于我有若亡。胡然不知足，名利心遑遑。
　　念兹弥懒放，积习遂为常。经旬不出门，竟日不下堂。
　　同病者张生，贫僻住延康。慵中每相忆，此意未能忘。
　　迢迢青槐街，相去八九坊。秋来未相见，应有新诗章。
　　早晚来同宿，天气转清凉。

卷429_41 「题玉泉寺」白居易
　　湛湛玉泉色，悠悠浮云身。闲心对定水，清净两无尘。
　　手把青筇杖，头戴白纶巾。兴尽下山去，知我是谁人。

卷429_42 「朝回游城南」白居易
　　朝退马未困，秋初日犹长。回辔城南去，郊野正清凉。
　　水竹夹小径，萦回绕川冈。仰看晚山色，俯弄秋泉光。
　　青松系我马，白石为我床。常时簪组累，此日和身忘。
　　旦随鹓鹭末，暮游鸥鹤旁。机心一以尽，两处不乱行。
　　谁辨心与迹，非行亦非藏。

卷429_43 「舟行（江州路上作）」白居易
　　帆影日渐高，闲眠犹未起。起问鼓枻人，已行三十里。
　　船头有行灶，炊稻烹红鲤。饱食起婆娑，盥漱秋江水。
　　平生沧浪意，一旦来游此。何况不失家，舟中载妻子。

卷429_44 「湓浦早冬」白居易
　　浔阳孟冬月，草木未全衰。祇抵长安陌，凉风八月时。
　　日西湓水曲，独行吟旧诗。蓼花始零落，蒲叶稍离披。
　　但作城中想，何异曲江池。

卷429_45 「江州雪」白居易
　　新雪满前山，初晴好天气。日西骑马出，忽有京都意。
　　城柳方缀花，檐冰才结穗。须臾风日暖，处处皆飘坠。
　　行吟赏未足，坐叹销何易。犹胜岭南看，雰雰不到地。
　　http://www.beitso.com

卷四百二十九

卷429_1 「自题写真（时为翰林学士）」白居易
　　我貌不自识，李放写我真。静观神与骨，合是山中人。
　　蒲柳质易朽，麋鹿心难驯。何事赤墀上，五年为侍臣。
　　况多刚狷性，难与世同尘。不惟非贵相，但恐生祸因。
　　宜当早罢去，收取云泉身。

卷429_2 「遣怀（自此后诗在渭村作）」白居易
　　寓心身体中，寓性方寸内。此身是外物，何足苦忧爱。
　　况有假饰者，华簪及高盖。此又疏于身，复在外物外。
　　操之多惴栗，失之又悲悔。乃知名与器，得丧俱为害。
　　颓然环堵客，萝蕙为巾带。自得此道来，身穷心甚泰。

卷429_3 「渭上偶钓」白居易
　　渭水如镜色，中有鲤与鲂。偶持一竿竹，悬钓在其傍。
　　微风吹钓丝，袅袅十尺长。谁知对鱼坐，心在无何乡。
　　昔有白头人，亦钓此渭阳。钓人不钓鱼，七十得文王。
　　况我垂钓意，人鱼又兼忘。无机两不得，但弄秋水光。
　　兴尽钓亦罢，归来饮我觞。

卷429_4 「隐几」白居易
　　身适忘四支，心适忘是非。既适又忘适，不知吾是谁。
　　百体如槁木，兀然无所知。方寸如死灰，寂然无所思。
　　今日复明日，身心忽两遗。行年三十九，岁暮日斜时。
　　四十心不动，吾今其庶几。

卷429_5 「春眠」白居易
　　新浴肢体畅，独寝神魂安。况因夜深坐，遂成日高眠。
　　春被薄亦暖，朝窗深更闲。却忘人间事，似得枕上仙。
　　至适无梦想，大和难名言。全胜彭泽醉，欲敌曹溪禅。
　　何物呼我觉，伯劳声关关。起来妻子笑，生计春茫然。

卷429_6 「闲居」白居易
　　空腹一盏粥，饥食有馀味。南檐半床日，暖卧因成睡。
　　绵袍拥两膝，竹几支双臂。从旦直至昏，身心一无事。
　　心足即为富，身闲乃当贵。富贵在此中，何必居高位。
　　君看裴相国，金紫光照地。心苦头尽白，才年四十四。
　　乃知高盖车，乘者多忧畏。

卷429_7 「夏日」白居易
　　东窗晚无热，北户凉有风。尽日坐复卧，不离一室中。
　　中心本无系，亦与出门同。

卷429_8 「适意二首」白居易
　　十年为旅客，常有饥寒愁。三年作谏官，复多尸素羞。
　　有酒不暇饮，有山不得游。岂无平生志，拘牵不自由。
　　一朝归渭上，泛如不系舟。置心世事外，无喜亦无忧。
　　终日一蔬食，终年一布裘。寒来弥懒放，数日一梳头。
　　朝睡足始起，夜酌醉即休。人心不过适，适外复何求。
　　早岁从旅游，颇谙时俗意。中年忝班列，备见朝廷事。
　　作客诚已难，为臣尤不易。况余方且介，举动多忤累。
　　直道速我尤，诡遇非吾志。胸中十年内，消尽浩然气。
　　自从返田亩，顿觉无忧愧。蟠木用难施，浮云心易遂。
　　悠悠身与世，从此两相弃。

卷429_9 「首夏病间」白居易
　　我生来几时，万有四千日。自省于其间，非忧即有疾。
　　老去虑渐息，年来病初愈。忽喜身与心，泰然两无苦。
　　况兹孟夏月，清和好时节。微风吹袷衣，不寒复不热。
　　移榻树阴下，竟日何所为。或饮一瓯茗，或吟两句诗。
　　内无忧患迫，外无职役羁。此日不自适，何时是适时。

卷429_10 「晚春酤酒」白居易
　　百花落如雪，两鬓垂作丝。春去有来日，我老无少时。
　　人生待富贵，为乐常苦迟。不如贫贱日，随分开愁眉。
　　卖我所乘马，典我旧朝衣。尽将酤酒饮，酩酊步行归。
　　名姓日隐晦，形骸日变衰。醉卧黄公肆，人知我是谁。

卷429_11 「兰若寓居」白居易
　　名宦老慵求，退身安草野。家园病懒归，寄居在兰若。
　　薜衣换簪组，藜杖代车马。行止辄自由，甚觉身潇洒。
　　晨游南坞上，夜息东庵下。人间千万事，无有关心者。

卷429_12 「麹生访宿」白居易
　　西斋寂已暮，叩门声樀樀。知是君宿来，自拂尘埃席。
　　村家何所有，茶果迎来客。贫静似僧居，竹林依四壁。
　　厨灯斜影出，檐雨馀声滴。不是爱闲人，肯来同此夕。

卷429_13 「闻庾七左降，因咏所怀」白居易
　　我病卧渭北，君老谪巴东。相悲一长叹，薄命与君同。
　　既叹还自哂，哂叹两未终。后心诮前意，所见何迷蒙。
　　人生大块间，如鸿毛在风。或飘青云上，或落泥涂中。
　　衮服相天下，倘来非我通。布衣委草莽，偶去非吾穷。
　　外物不可必，中怀须自空。无令怏怏气，留滞在心胸。

卷429_14 「答卜者」白居易
　　病眼昏似夜，衰鬓飒如秋。除却须衣食，平生百事休。
　　知君善易者，问我决疑不。不卜非他故，人间无所求。

卷429_15 「归田三首」白居易
　　人生何所欲，所欲唯两端。中人爱富贵，高士慕神仙。
　　神仙须有籍，富贵亦在天。莫恋长安道，莫寻方丈山。
　　西京尘浩浩，东海浪漫漫。金门不可入，琪树何由攀。
　　不如归山下，如法种春田。
　　种田意已决，决意复何如。卖马买犊使，徒步归田庐。
　　迎春治耒耜，候雨辟菑畬。策杖田头立，躬亲课仆夫。
　　吾闻老农言，为稼慎在初。所施不卤莽，其报必有馀。
　　上求奉王税，下望备家储。安得放慵惰，拱手而曳裾。
　　学农未为鄙，亲友勿笑余。更待明年后，自拟执犁锄。
　　三十为近臣，腰间鸣佩玉。四十为野夫，田中学锄谷。
　　何言十年内，变化如此速。此理固是常，穷通相倚伏。
　　为鱼有深水，为鸟有高木。何必守一方，窘然自牵束。
　　化吾足为马，吾因以行陆。化吾手为弹，吾因以求肉。
　　形骸为异物，委顺心犹足。幸得且归农，安知不为福。
　　况吾行欲老，瞥若风前烛。孰能俄顷间，将心系荣辱。

卷429_16 「秋游原上」白居易
　　七月行已半，早凉天气清。清晨起巾栉，徐步出柴荆。
　　露杖筇竹冷，风襟越蕉轻。闲携弟侄辈，同上秋原行。
　　新枣未全赤，晚瓜有馀馨。依依田家叟，设此相逢迎。
　　自我到此村，往来白发生。村中相识久，老幼皆有情。
　　留连向暮归，树树风蝉声。是时新雨足，禾黍夹道青。
　　见此令人饱，何必待西成。

卷429_17 「九日登西原宴望（同诸兄弟作）」白居易
　　病爱枕席凉，日高眠未辍。弟兄呼我起，今日重阳节。
　　起登西原望，怀抱同一豁。移座就菊丛，糕酒前罗列。
　　虽无丝与管，歌笑随情发。白日未及倾，颜酡耳已热。
　　酒酣四向望，六合何空阔。天地自久长，斯人几时活。
　　请看原下村，村人死不歇。一村四十家，哭葬无虚月。
　　指此各相勉，良辰且欢悦。

卷429_18 「寄同病者」白居易
　　三十生二毛，早衰为沉疴。四十官七品，拙宦非由他。
　　年颜日枯槁，时命日蹉跎。岂独我如此，圣贤无奈何。
　　回观亲旧中，举目尤可嗟。或有终老者，沉贱如泥沙。
　　或有始壮者，飘忽如风花。穷饿与夭促，不如我者多。
　　以此反自慰，常得心平和。寄言同病者，回叹且为歌。

卷429_19 「游蓝田山卜居」白居易
　　脱置腰下组，摆落心中尘。行歌望山去，意似归乡人。
　　朝蹋玉峰下，暮寻蓝水滨。拟求幽僻地，安置疏慵身。
　　本性便山寺，应须旁悟真。

卷429_20 「村雪夜坐」白居易
　　南窗背灯坐，风霰暗纷纷。寂寞深村夜，残雁雪中闻。

卷429_21 「东园玩菊」白居易
　　少年昨已去，芳岁今又阑。如何寂寞意，复此荒凉园。
　　园中独立久，日澹风露寒。秋蔬尽芜没，好树亦凋残。
　　唯有数丛菊，新开篱落间。携觞聊就酌，为尔一留连。
　　忆我少小日，易为兴所牵。见酒无时节，未饮已欣然。
　　近从年长来，渐觉取乐难。常恐更衰老，强饮亦无欢。
　　顾谓尔菊花，后时何独鲜。诚知不为我，借尔暂开颜。

卷429_22 「观稼」白居易
　　世役不我牵，身心常自若。晚出看田亩，闲行旁村落。
　　累累绕场稼，啧啧群飞雀。年丰岂独人，禽鸟声亦乐。
　　田翁逢我喜，默起具尊杓。敛手笑相延，社酒有残酌。
　　愧兹勤且敬，藜杖为淹泊。言动任天真，未觉农人恶。
　　停杯问生事，夫种妻儿获。筋力苦疲劳，衣食常单薄。
　　自惭禄仕者，曾不营农作。饥食无所劳，何殊卫人鹤。

卷429_23 「闻哭者」白居易
　　昨日南邻哭，哭声一何苦。云是妻哭夫，夫年二十五。
　　今朝北里哭，哭声又何切。云是母哭儿，儿年十七八。
　　四邻尚如此，天下多夭折。乃知浮世人，少得垂白发。
　　余今过四十，念彼聊自悦。从此明镜中，不嫌头似雪。

卷429_24 「新构亭台，示诸弟侄」白居易
　　平台高数尺，台上结茅茨。东西疏二牖，南北开两扉。
　　芦帘前后卷，竹簟当中施。清泠白石枕，疏凉黄葛衣。
　　开襟向风坐，夏日如秋时。啸傲颇有趣，窥临不知疲。
　　东窗对华山，三峰碧参差。南檐当渭水，卧见云帆飞。
　　仰摘枝上果，俯折畦中葵。足以充饥渴，何必慕甘肥。
　　况有好群从，旦夕相追随。

卷429_25 「自吟拙什，因有所怀」白居易
　　懒病每多暇，暇来何所为。未能抛笔砚，时作一篇诗。
　　诗成淡无味，多被众人嗤。上怪落声韵，下嫌拙言词。
　　时时自吟咏，吟罢有所思。苏州及彭泽，与我不同时。
　　此外复谁爱，唯有元微之。谪向江陵府，三年作判司。
　　相去二千里，诗成远不知。

卷429_26 「东坡秋意，寄元八」白居易
　　寥落野陂畔，独行思有馀。秋荷病叶上，白露大如珠。
　　忽忆同赏地，曲江东北隅。秋池少游客，唯我与君俱。
　　啼蛩隐红蓼，瘦马蹋青芜。当时与今日，俱是暮秋初。
　　节物苦相似，时景亦无馀。唯有人分散，经年不得书。

卷429_27 「闲居」白居易
　　深闭竹间扉，静扫松下地。独啸晚风前，何人知此意。
　　看山尽日坐，枕帙移时睡。谁能从我游，使君心无事。

卷429_28 「咏拙」白居易
　　所禀有巧拙，不可改者性。所赋有厚薄，不可移者命。
　　我性愚且蠢，我命薄且屯。问我何以知，所知良有因。
　　亦曾举两足，学人蹋红尘。从兹知性拙，不解转如轮。
　　亦曾奋六翮，高飞到青云。从兹知命薄，摧落不逡巡。
　　慕贵而厌贱，乐富而恶贫。同此天地间，我岂异于人。
　　性命苟如此，反则成苦辛。以此自安分，虽穷每欣欣。
　　葺茅为我庐，编蓬为我门。缝布作袍被，种谷充盘飧。
　　静读古人书，闲钓清渭滨。优哉复游哉，聊以终吾身。

卷429_29 「咏慵」白居易
　　有官慵不选，有田慵不农。屋穿慵不葺，衣裂慵不缝。
　　有酒慵不酌，无异尊常空。有琴慵不弹，亦与无弦同。
　　家人告饭尽，欲炊慵不舂。亲朋寄书至，欲读慵开封。
　　尝闻嵇叔夜，一生在慵中。弹琴复锻铁，比我未为慵。

卷429_30 「冬夜」白居易
　　家贫亲爱散，身病交游罢。眼前无一人，独掩村斋卧。
　　冷落灯火暗，离披帘幕破。策策窗户前，又闻新雪下。
　　长年渐省睡，夜半起端坐。不学坐忘心，寂莫安可过。
　　兀然身寄世，浩然心委化。如此来四年，一千三百夜。

卷429_31 「村中留李三固言宿」白居易
　　平生早游宦，不道无亲故。如我与君心，相知应有数。
　　春明门前别，金氏陂中遇。村酒两三杯，相留寒日暮。
　　勿嫌村酒薄，聊酌论心素。请君少踟蹰，系马门前树。
　　明年身若健，便拟江湖去。他日纵相思，知君无觅处。
　　后会既茫茫，今宵君且住。

卷429_32 「友人夜访」白居易
　　檐间清风簟，松下明月杯。幽意正如此，况乃故人来。

卷429_33 「游悟真寺诗（一百三十韵）」白居易
　　元和九年秋，八月月上弦。我游悟真寺，寺在王顺山。
　　去山四五里，先闻水潺湲。自兹舍车马，始涉蓝溪湾。
　　手拄青竹杖，足蹋白石滩。渐怪耳目旷，不闻人世喧。
　　山下望山上，初疑不可攀。谁知中有路，盘折通岩巅。
　　一息幡竿下，再休石龛边。龛间长丈馀，门户无扃关。
　　仰窥不见人，石发垂若鬟。惊出白蝙蝠，双飞如雪翻。
　　回首寺门望，青崖夹朱轩。如擘山腹开，置寺于其间。
　　入门无平地，地窄虚空宽。房廊与台殿，高下随峰峦。
　　岩崿无撮土，树木多瘦坚。根株抱石长，屈曲虫蛇蟠。
　　松桂乱无行，四时郁芊芊。枝梢袅青翠，韵若风中弦。
　　日月光不透，绿阴相交延。幽鸟时一声，闻之似寒蝉。
　　首憩宾位亭，就坐未及安。须臾开北户，万里明豁然。
　　拂檐虹霏微，绕栋云回旋。赤日间白雨，阴晴同一川。
　　野绿簇草树，眼界吞秦原。渭水细不见，汉陵小于拳。
　　却顾来时路，萦纡映朱栏。历历上山人，一一遥可观。
　　前对多宝塔，风铎鸣四端。栾栌与户牖，恰恰金碧繁。
　　云昔迦叶佛，此地坐涅槃。至今铁钵在，当底手迹穿。
　　西开玉像殿，白佛森比肩。斗薮尘埃衣，礼拜冰雪颜。
　　叠霜为袈裟，贯雹为华鬘.逼观疑鬼功，其迹非雕镌。
　　次登观音堂，未到闻栴檀。上阶脱双履，敛足升净筵。
　　六楹排玉镜，四座敷金钿。黑夜自光明，不待灯烛燃。
　　众宝互低昂，碧珮珊瑚幡。风来似天乐，相触声珊珊。
　　白珠垂露凝，赤珠滴血殷。点缀佛髻上，合为七宝冠。
　　双瓶白琉璃，色若秋水寒。隔瓶见舍利，圆转如金丹。
　　玉笛何代物，天人施祇园。吹如秋鹤声，可以降灵仙。
　　是时秋方中，三五月正圆。宝堂豁三门，金魄当其前。
　　月与宝相射，晶光争鲜妍。照人心骨冷，竟夕不欲眠。
　　晓寻南塔路，乱竹低婵娟。林幽不逢人，寒蝶飞翾翾.
　　山果不识名，离离夹道蕃。足以疗饥乏，摘尝味甘酸。
　　道南蓝谷神，紫伞白纸钱。若岁有水旱，诏使修蘋蘩。
　　以地清净故，献奠无荤膻。危石叠四五，pI嵬欹且刓.
　　造物者何意，堆在岩东偏。冷滑无人迹，苔点如花笺。
　　我来登上头，下临不测渊。目眩手足掉，不敢低头看。
　　风从石下生，薄人而上抟。衣服似羽翮，开张欲飞鶱.
　　gf々三面峰，峰尖刀剑攒。往往白云过，决开露青天。
　　西北日落时，夕晖红团团。千里翠屏外，走下丹砂丸。
　　东南月上时，夜气青漫漫。百丈碧潭底，写出黄金盘。
　　蓝水色似蓝，日夜长潺潺。周回绕山转，下视如青环。
　　或铺为慢流，或激为奔湍。泓澄最深处，浮出蛟龙涎。
　　侧身入其中，悬磴尤险艰。扪萝蹋樛木，下逐饮涧猿。
　　雪迸起白鹭，锦跳惊红鳣.歇定方盥漱，濯去支体烦。
　　浅深皆洞彻，可照脑与肝。但爱清见底，欲寻不知源。
　　东崖饶怪石，积甃苍琅玕.温润发于外，其间韫玙璠.
　　卞和死已久，良玉多弃捐。或时泄光彩，夜与星月连。
　　中顶最高峰，拄天青玉竿。q0p0上不得，岂我能攀援。
　　上有白莲池，素葩覆清澜。闻名不可到，处所非人寰。
　　又有一片石，大如方尺砖。插在半壁上，其下万仞悬。
　　云有过去师，坐得无生禅。号为定心石，长老世相传。
　　却上谒仙祠，蔓草生绵绵。昔闻王氏子，羽化升上玄。
　　其西晒药台，犹对芝朮田。时复明月夜，上闻黄鹤言。
　　回寻画龙堂，二叟鬓发斑。想见听法时，欢喜礼印坛。
　　复归泉窟下，化作龙蜿蜒。阶前石孔在，欲雨生白烟。
　　往有写经僧，身静心精专。感彼云外鸽，群飞千翩翩。
　　来添砚中水，去吸岩底泉。一日三往复，时节长不愆。
　　经成号圣僧，弟子名杨难。诵此莲花偈，数满百亿千。
　　身坏口不坏，舌根如红莲。颅骨今不见，石函尚存焉。
　　粉壁有吴画，笔彩依旧鲜。素屏有褚书，墨色如新干。
　　灵境与异迹，周览无不殚。一游五昼夜，欲返仍盘桓。
　　我本山中人，误为时网牵。牵率使读书，推挽令效官。
　　既登文字科，又忝谏诤员。拙直不合时，无益同素餐。
　　以此自惭惕，戚戚常寡欢。无成心力尽，未老形骸残。
　　今来脱簪组，始觉离忧患。及为山水游，弥得纵疏顽。
　　野麋断羁绊，行走无拘挛。池鱼放入海，一往何时还。
　　身著居士衣，手把南华篇。终来此山住，永谢区中缘。
　　我今四十馀，从此终身闲。若以七十期，犹得三十年。

卷429_34 「酬张十八访宿见赠（自此后诗为赞善大夫时所作）」白居易
　　昔我为近臣，君常稀到门。今我官职冷，君君来往频。
　　我受狷介性，立为顽拙身。平生虽寡合，合即无缁磷。
　　况君秉高义，富贵视如云。五侯三相家，眼冷不见君。
　　问其所与游，独言韩舍人。其次即及我，我愧非其伦。
　　胡为谬相爱，岁晚逾勤勤。落然颓檐下，一话夜达晨。
　　床单食味薄，亦不嫌我贫。日高上马去，相顾犹逡巡。
　　长安久无雨，日赤风昏昏。怜君将病眼，为我犯埃尘。
　　远从延康里，来访曲江滨。所重君子道，不独愧相亲。

卷429_35 「朝归书寄元八」白居易
　　进入阁前拜，退就廊下餐。归来昭国里，人卧马歇鞍。
　　却睡至日午，起坐心浩然。况当好时节，雨后清和天。
　　柿树绿阴合，王家庭院宽。瓶中鄠县酒，墙上终南山。
　　独眠仍独坐，开襟当风前。禅师与诗客，次第来相看。
　　要语连夜语，须眠终日眠。除非奉朝谒，此外无别牵。
　　年长身且健，官贫心甚安。幸无急病痛，不至苦饥寒。
　　自此聊以适，外缘不能干。唯应静者信，难为动者言。
　　台中元侍御，早晚作郎官。未作郎官际，无人相伴闲。

卷429_36 「酬吴七见寄」白居易
　　曲江有病客，寻常多掩关。又闻马死来，不出身更闲。
　　闻有送书者，自起出门看。素缄署丹字，中有琼瑶篇。
　　口吟耳自听，当暑忽翛然。似漱寒玉冰，如闻商风弦。
　　首章叹时节，末句思笑言。懒慢不相访，隔街如隔山。
　　尝闻陶潜语，心远地自偏。君住安邑里，左右车徒喧。
　　竹药闭深院，琴尊开小轩。谁知市南地，转作壶中天。
　　君本上清人，名在石堂间。不知有何过，谪作人间仙。
　　常恐岁月满，飘然归紫烟。莫忘蜉蝣内，进士有同年。

卷429_37 「昭国闲居」白居易
　　贫闲日高起，门巷昼寂寂。时暑放朝参，天阴少人客。
　　槐花满田地，仅绝人行迹。独在一床眠，清凉风雨夕。
　　勿嫌坊曲远，近即多牵役。勿嫌禄俸薄，厚即多忧责。
　　平生尚恬旷，老大宜安适。何以养吾真，官闲居处僻。

卷429_38 「喜陈兄至」白居易
　　黄鸟啼欲歇，青梅结半成。坐怜春物尽，起入东园行。
　　携觞懒独酌，忽闻叩门声。闲人犹喜至，何况是陈兄。
　　从容尽日语，稠叠长年情。勿轻一盏酒，可以话平生。

卷429_39 「赠杓直」白居易
　　世路重禄位，栖栖者孔宣。人情爱年寿，夭死者颜渊。
　　二人如何人，不奈命与天。我今信多幸，抚己愧前贤。
　　已年四十四，又为五品官。况兹知足外，别有所安焉。
　　早年以身代，直赴逍遥篇。近岁将心地，回向南宗禅。
　　外顺世间法，内脱区中缘。进不厌朝市，退不恋人寰。
　　自吾得此心，投足无不安。体非导引适，意无江湖闲。
　　有兴或饮酒，无事多掩关。寂静夜深坐，安稳日高眠。
　　秋不苦长夜，春不惜流年。委形老小外，忘怀生死间。
　　昨日共君语，与余心膂然。此道不可道，因君聊强言。

卷429_40 「寄张十八」白居易
　　饥止一簟食，渴止一壶浆。出入止一马，寝兴止一床。
　　此外无长物，于我有若亡。胡然不知足，名利心遑遑。
　　念兹弥懒放，积习遂为常。经旬不出门，竟日不下堂。
　　同病者张生，贫僻住延康。慵中每相忆，此意未能忘。
　　迢迢青槐街，相去八九坊。秋来未相见，应有新诗章。
　　早晚来同宿，天气转清凉。

卷429_41 「题玉泉寺」白居易
　　湛湛玉泉色，悠悠浮云身。闲心对定水，清净两无尘。
　　手把青筇杖，头戴白纶巾。兴尽下山去，知我是谁人。

卷429_42 「朝回游城南」白居易
　　朝退马未困，秋初日犹长。回辔城南去，郊野正清凉。
　　水竹夹小径，萦回绕川冈。仰看晚山色，俯弄秋泉光。
　　青松系我马，白石为我床。常时簪组累，此日和身忘。
　　旦随鹓鹭末，暮游鸥鹤旁。机心一以尽，两处不乱行。
　　谁辨心与迹，非行亦非藏。

卷429_43 「舟行（江州路上作）」白居易
　　帆影日渐高，闲眠犹未起。起问鼓枻人，已行三十里。
　　船头有行灶，炊稻烹红鲤。饱食起婆娑，盥漱秋江水。
　　平生沧浪意，一旦来游此。何况不失家，舟中载妻子。

卷429_44 「湓浦早冬」白居易
　　浔阳孟冬月，草木未全衰。祇抵长安陌，凉风八月时。
　　日西湓水曲，独行吟旧诗。蓼花始零落，蒲叶稍离披。
　　但作城中想，何异曲江池。

卷429_45 「江州雪」白居易
　　新雪满前山，初晴好天气。日西骑马出，忽有京都意。
　　城柳方缀花，檐冰才结穗。须臾风日暖，处处皆飘坠。
　　行吟赏未足，坐叹销何易。犹胜岭南看，雰雰不到地。

　　　　　　　　　　　　　　　卷四百三十

卷430_1 「题浔阳楼（自此后诗江州司马时作）」白居易
　　常爱陶彭泽，文思何高玄。又怪韦江州，诗情亦清闲。
　　今朝登此楼，有以知其然。大江寒见底，匡山青倚天。
　　深夜湓浦月，平旦炉峰烟。清辉与灵气，日夕供文篇。
　　我无二人才，孰为来其间。因高偶成句，俯仰愧江山。

卷430_2 「访陶公旧宅」白居易
　　垢尘不污玉，灵凤不啄膻。呜呼陶靖节，生彼晋宋间。
　　心实有所守，口终不能言。永惟孤竹子，拂衣首阳山。
　　夷齐各一身，穷饿未为难。先生有五男，与之同饥寒。
　　肠中食不充，身上衣不完。连征竟不起，斯可谓真贤。
　　我生君之后，相去五百年。每读五柳传，目想心拳拳。
　　昔常咏遗风，著为十六篇。今来访故宅，森若君在前。
　　不慕尊有酒，不慕琴无弦。慕君遗荣利，老死此丘园。
　　柴桑古村落，栗里旧山川。不见篱下菊，但馀墟中烟。
　　子孙虽无闻，族氏犹未迁。每逢姓陶人，使我心依然。

卷430_3 「北亭」白居易
　　庐宫山下州，湓浦沙边宅。宅北倚高冈，迢迢数千尺。
　　上有青青竹，竹间多白石。茅亭居上头，豁达门四辟。
　　前楹卷帘箔，北牖施床席。江风万里来，吹我凉淅淅。
　　日高公府归，巾笏随手掷。脱衣恣搔首，坐卧任所适。
　　时倾一杯酒，旷望湖天夕。口咏独酌谣，目送归飞翮。
　　惭无出尘操，未免折腰役。偶获此闲居，谬似高人迹。

卷430_4 「泛湓水」白居易
　　四月未全热，麦凉江气秋。湖山处处好，最爱湓水头。
　　湓水从东来，一派入江流。可怜似萦带，中有随风舟。
　　命酒一临泛，舍鞍扬棹讴。放回岸傍马，去逐波间鸥。
　　烟浪始渺渺，风襟亦悠悠。初疑上河汉，中若寻瀛洲。
　　汀树绿拂地，沙草芳未休。青萝与紫葛，枝蔓垂相樛。
　　系缆步平岸，回头望江州。城雉映水见，隐隐如蜃楼。
　　日入意未尽，将归复少留。到官行半岁，今日方一游。
　　此地来何暮，可以写吾忧。

卷430_5 「答故人」白居易
　　故人对酒叹，叹我在天涯。见我昔荣遇，念我今蹉跎。
　　问我为司马，官意复如何。答云且勿叹，听我为君歌。
　　我本蓬荜人，鄙贱剧泥沙。读书未百卷，信口嘲风花。
　　自从筮仕来，六命三登科。顾惭虚劣姿，所得亦已多。
　　散员足庇身，薄俸可资家。省分辄自愧，岂为不遇耶。
　　烦君对杯酒，为我一咨蹉。

卷430_6 「官舍内新凿小池」白居易
　　帘下开小池，盈盈水方积。中底铺白沙，四隅甃青石。
　　勿言不深广，但取幽人适。泛滟微雨朝，泓澄明月夕。
　　岂无大江水，波浪连天白。未如床席间，方丈深盈尺。
　　清浅可狎弄，昏烦聊漱涤。最爱晓暝时，一片秋天碧。

卷430_7 「宿简寂观」白居易
　　岩白云尚屯，林红叶初陨。秋光引闲步，不知身远近。
　　夕投灵洞宿，卧觉尘机泯。名利心既忘，市朝梦亦尽。
　　暂来尚如此，况乃终身隐。何以疗夜饥，一匙云母粉。

卷430_8 「读谢灵运诗」白居易
　　吾闻达士道，穷通顺冥数。通乃朝廷来，穷即江湖去。
　　谢公才廓落，与世不相遇。壮志郁不用，须有所泄处。
　　泄为山水诗，逸韵谐奇趣。大必笼天海，细不遗草树。
　　岂惟玩景物，亦欲摅心素。往往即事中，未能忘兴谕。
　　因知康乐作，不独在章句。

卷430_9 「北亭独宿」白居易
　　悄悄壁下床，纱笼耿残烛。夜半独眠觉，疑在僧房宿。

卷430_10 「约心」白居易
　　黑鬓丝雪侵，青袍尘土涴。兀兀复腾腾，江城一上佐。
　　朝就高斋上，熏然负暄卧。晚下小池前，澹然临水坐。
　　已约终身心，长如今日过。

卷430_11 「晚望」白居易
　　江城寒角动，沙洲夕鸟还。独在高亭上，西南望远山。

卷430_12 「早春」白居易
　　雪消冰又释，景和风复暄。满庭田地湿，荠叶生墙根。
　　官舍悄无事，日西斜掩门。不开庄老卷，欲与何人言。

卷430_13 「春寝」白居易
　　何处春暄来，微和生血气。气熏肌骨畅，东窗一昏睡。
　　是时正月晦，假日无公事。烂熳不能休，自午将及未。
　　缅思少健日，甘寝常自恣。一从衰疾来，枕上无此味。

卷430_14 「睡起晏坐」白居易
　　后亭昼眠足，起坐春景暮。新觉眼犹昏，无思心正住。
　　澹寂归一性，虚闲遗万虑。了然此时心，无物可譬喻。
　　本是无有乡，亦名不用处。行禅与坐忘，同归无异路。

卷430_15 「咏怀」白居易
　　尽日松下坐，有时池畔行。行立与坐卧，中怀澹无营。
　　不觉流年过，亦任白发生。不为世所薄，安得遂闲情。

卷430_16 「春游二林寺」白居易
　　下马二林寺，翛然进轻策。朝为公府吏，暮作灵山客。
　　二月匡庐北，冰雪始消释。阳丛抽茗芽，阴窦泄泉脉。
　　熙熙风土暖，蔼蔼云岚积。散作万壑春，凝为一气碧。
　　身闲易飘泊，官散无牵迫。缅彼十八人，古今同此适。
　　是年淮寇起，处处兴兵革。智士劳思谋，戎臣苦征役。
　　独有不才者，山中弄泉石。

卷430_17 「出山吟」白居易
　　朝咏游仙诗，暮歌采薇曲。卧云坐白石，山中十五宿。
　　行随出洞水，回别缘岩竹。早晚重来游，心期瑶草绿。

卷430_18 「岁暮」白居易
　　已任时命去，亦从岁月除。中心一调伏，外累尽空虚。
　　名宦意已矣，林泉计何如。拟近东林寺，溪边结一庐。

卷430_19 「闻早莺」白居易
　　日出眠未起，屋头闻早莺。忽如上林晓，万年枝上鸣。
　　忆为近臣时，秉笔直承明。春深视草暇，旦暮闻此声。
　　今闻在何处，寂寞浔阳城。鸟声信如一，分别在人情。
　　不作天涯意，岂殊禁中听。

卷430_20 「栽杉」白居易
　　劲叶森利剑，孤茎挺端标。才高四五尺，势若干青霄。
　　移栽东窗前，爱尔寒不凋。病夫卧相对，日夕闲萧萧。
　　昨为山中树，今为檐下条。虽然遇赏玩，无乃近尘嚣。
　　犹胜涧谷底，埋没随众樵。不见郁郁松，委质山上苗。

卷430_21 「过李生」白居易
　　蘋小蒲叶短，南湖春水生。子近湖边住，静境称高情。
　　我为郡司马，散拙无所营。使君知性野，衙退任闲行。
　　行携小榼出，逢花辄独倾。半酣到子舍，下马扣柴荆。
　　何以引我步，绕篱竹万茎。何以醒我酒，吴音吟一声。
　　须臾进野饭，饭稻茹芹英。白瓯青竹箸，俭洁无膻腥。
　　欲去复裴回，夕鸦已飞鸣。何当重游此，待君湖水平。

卷430_22 「咏意」白居易
　　常闻南华经，巧劳智忧愁。不如无能者，饱食但遨游。
　　平生爱慕道，今日近此流。自来浔阳郡，四序忽已周。
　　不分物黑白，但与时沉浮。朝餐夕安寝，用是为身谋。
　　此外即闲放，时寻山水幽。春游慧远寺，秋上庾公楼。
　　或吟诗一章，或饮茶一瓯。身心一无系，浩浩如虚舟。
　　富贵亦有苦，苦在心危忧。贫贱亦有乐，乐在身自由。

卷430_23 「食笋」白居易
　　此州乃竹乡，春笋满山谷。山夫折盈抱，抱来早市鬻。
　　物以多为贱，双钱易一束。置之炊甑中，与饭同时熟。
　　紫箨坼故锦，素肌擘新玉。每日遂加餐，经时不思肉。
　　久为京洛客，此味常不足。且食勿踟蹰，南风吹作竹。

卷430_24 「游石门涧」白居易
　　石门无旧径，披榛访遗迹。时逢山水秋，清辉如古昔。
　　常闻慧远辈，题诗此岩壁。云覆莓苔封，苍然无处觅。
　　萧疏野生竹，崩剥多年石。自从东晋后，无复人游历。
　　独有秋涧声，潺湲空旦夕。

卷430_25 「招东邻」白居易
　　小榼二升酒，新簟六尺床。能来夜话否，池畔欲秋凉。

卷430_26 「题元十八溪亭（亭在庐山东南五老峰下）」白居易
　　怪君不喜仕，又不游州里。今日到幽居，了然知所以。
　　宿君石溪亭，潺湲声满耳。饮君螺杯酒，醉卧不能起。
　　见君五老峰，益悔居城市。爱君三男儿，始叹身无子。
　　余方炉峰下，结室为居士。山北与山东，往来从此始。

卷430_27 「香炉峰下新置草堂，即事咏怀，题于石上」白居易
　　香炉峰北面，遗爱寺西偏。白石何凿凿，清流亦潺潺。
　　有松数十株，有竹千馀竿。松张翠伞盖，竹倚青琅玕.
　　其下无人居，悠哉多岁年。有时聚猿鸟，终日空风烟。
　　时有沉冥子，姓白字乐天。平生无所好，见此心依然。
　　如获终老地，忽乎不知还。架岩结茅宇，斫壑开茶园。
　　何以洗我耳，屋头飞落泉。何以净我眼，砌下生白莲。
　　左手携一壶，右手挈五弦。傲然意自足，箕踞于其间。
　　兴酣仰天歌，歌中聊寄言。言我本野夫，误为世网牵。
　　时来昔捧日，老去今归山。倦鸟得茂树，涸鱼返清源。
　　舍此欲焉往，人间多险艰。

卷430_28 「草堂前新开一池，养鱼种荷，日有幽趣」白居易
　　淙淙三峡水，浩浩万顷陂。未如新塘上，微风动涟漪。
　　小萍加泛泛，初蒲正离离。红鲤二三寸，白莲八九枝。
　　绕水欲成径，护堤方插篱。已被山中客，呼作白家池。

卷430_29 「白云期（黄石岩下作）」白居易
　　三十气太壮，胸中多是非。六十身太老，四体不支持。
　　四十至五十，正是退闲时。年长识命分，心慵少营为。
　　见酒兴犹在，登山力未衰。吾年幸当此，且与白云期。

卷430_30 「登香炉峰顶」白居易
　　迢迢香炉峰，心存耳目想。终年牵物役，今日方一往。
　　攀萝蹋危石，手足劳俯仰。同游三四人，两人不敢上。
　　上到峰之顶，目眩神怳怳.高低有万寻，阔狭无数丈。
　　不穷视听界，焉识宇宙广。江水细如绳，湓城小于掌。
　　纷吾何屑屑，未能脱尘鞅。归去思自嗟，低头入蚁壤。

卷430_31 「答崔侍郎、钱舍人书问，因继以诗」白居易
　　旦暮两蔬食，日中一闲眠。便是了一日，如此已三年。
　　心不择时适，足不拣地安。穷通与远近，一贯无两端。
　　常见今之人，其心或不然。在劳则念息，处静已思喧。
　　如是用身心，无乃自伤残。坐输忧恼便，安得形神全。
　　吾有二道友，蔼蔼崔与钱。同飞青云路，独堕黄泥泉。
　　岁暮物万变，故情何不迁。应为平生心，与我同一源。
　　帝乡远于日，美人高在天。谁谓万里别，常若在目前。
　　泥泉乐者鱼，云路游者鸾。勿言云泥异，同在逍遥间。
　　因君问心地，书后偶成篇。慎勿说向人，人多笑此言。

卷430_32 「烹葵」白居易
　　昨卧不夕食，今起乃朝饥。贫厨何所有，炊稻烹秋葵。
　　红粒香复软，绿英滑且肥。饥来止于饱，饱后复何思。
　　忆昔荣遇日，迨今穷退时。今亦不冻馁，昔亦无馀资。
　　口既不减食，身又不减衣。抚心私自问，何者是荣衰。
　　勿学常人意，其间分是非。

卷430_33 「小池二首」白居易
　　昼倦前斋热，晚爱小池清。映林馀景没，近水微凉生。
　　坐把蒲葵扇，闲吟三两声。
　　有意不在大，湛湛方丈馀。荷侧泻清露，萍开见游鱼。
　　每一临此坐，忆归青溪居。

卷430_34 「闭关」白居易
　　我心忘世久，世亦不我干。遂成一无事，因得长掩关。
　　掩关来几时，仿佛二三年。著书已盈帙，生子欲能言。
　　始悟身向老，复悲世多艰。回顾趋时者，役役尘壤间。
　　岁暮竟何得，不如且安闲。

卷430_35 「弄龟罗」白居易
　　有侄始六岁，字之为阿龟。有女生三年，其名曰罗儿。
　　一始学笑语，一能诵歌诗。朝戏抱我足，夜眠枕我衣。
　　汝生何其晚，我年行已衰。物情小可念，人意老多慈。
　　酒美竟须坏，月圆终有亏。亦如恩爱缘，乃是忧恼资。
　　举世同此累，吾安能去之。

卷430_36 「截树」白居易
　　种树当前轩，树高柯叶繁。惜哉远山色，隐此蒙笼间。
　　一朝持斧斤，手自截其端。万叶落头上，千峰来面前。
　　忽似决云雾，豁达睹青天。又如所念人，久别一款颜。
　　始有清风至，稍见飞鸟还。开怀东南望，目远心辽然。
　　人各有偏好，物莫能两全。岂不爱柔条，不如见青山。

卷430_37 「望江楼上作」白居易
　　江畔百尺楼，楼前千里道。凭高望平远，亦足舒怀抱。
　　驿路使憧憧，关防兵草草。及兹多事日，尤觉闲人好。
　　我年过不惑，休退诚非早。从此拂尘衣，归山未为老。

卷430_38 「题座隅」白居易
　　手不任执殳，肩不能荷锄。量力揆所用，曾不敌一夫。
　　幸因笔砚功，得升仕进途。历官凡五六，禄俸及妻孥。
　　左右有兼仆，出入有单车。自奉虽不厚，亦不至饥劬。
　　若有人及此，傍观为何如。虽贤亦为幸，况我鄙且愚。
　　伯夷古贤人，鲁山亦其徒。时哉无奈何，俱化为饿殍。
　　念彼益自愧，不敢忘斯须。平生荣利心，破灭无遗馀。
　　犹恐尘妄起，题此于座隅。

卷430_39 「昔与微之在朝日同蓄休退之心迨今十年…且结后期」白居易
　　往子为御史，伊余忝拾遗。皆逢盛明代，俱登清近司。
　　予系玉为佩，子曳绣为衣。从容香烟下，同侍白玉墀。
　　朝见宠者辱，暮见安者危。纷纷无退者，相顾令人悲。
　　宦情君早厌，世事我深知。常于荣显日，已约林泉期。
　　况今各流落，身病齿发衰。不作卧云计，携手欲何之。
　　待君女嫁后，及我官满时。稍无骨肉累，粗有渔樵资。
　　岁晚青山路，白首期同归。

卷430_40 「垂钓」白居易
　　临水一长啸，忽思十年初。三登甲乙第，一入承明庐。
　　浮生多变化，外事有盈虚。今来伴江叟，沙头坐钓鱼。

卷430_41 「晚燕」白居易
　　百鸟乳雏毕，秋燕独蹉跎。去社日已近，衔泥意如何。
　　不悟时节晚，徒施工用多。人间事亦尔，不独燕营窠。

卷430_42 「赎鸡」白居易
　　清晨临江望，水禽正喧繁。凫雁与鸥鹭，游飏戏朝暾。
　　适有鬻鸡者，挈之来远村。飞鸣彼何乐，窘束此何冤。
　　喔喔十四雏，罩缚同一樊。足伤金距缩，头抢花冠翻。
　　经宿废饮啄，日高诣屠门。迟回未死间，饥渴欲相吞。
　　常慕古人道，仁信及鱼豚。见兹生恻隐，赎放双林园。
　　开笼解索时，鸡鸡听我言。与尔镪三百，小惠何足论。
　　莫学衔环雀，崎岖谩报恩。

卷430_43 「秋日怀杓直（时杓直出牧澧州）」白居易
　　晚来天色好，独出江边步。忆与李舍人，曲江相近住。
　　常云遇清景，必约同幽趣。若不访我来，还须觅君去。
　　开眉笑相见，把手期何处。西寺老胡僧，南园乱松树。
　　携持小酒榼，吟咏新诗句。同出复同归，从朝直至暮。
　　风雨忽消散，江山眇回互。浔阳与涔阳，相望空云雾。
　　心期自乖旷，时景还如故。今日郡斋中，秋光谁共度。

卷430_44 「食后」白居易
　　食罢一觉睡，起来两瓯茶。举头看日影，已复西南斜。
　　乐人惜日促，忧人厌年赊。无忧无乐者，长短任生涯。

卷430_45 「齐物二首」白居易
　　青松高百尺，绿蕙低数寸。同生大块间，长短各有分。
　　长者不可退，短者不可进。若用此理推，穷通两无闷。
　　椿寿八千春，槿花不经宿。中间复何有，冉冉孤生竹。
　　竹身三年老，竹色四时绿。虽谢椿有馀，犹胜槿不足。

卷430_46 「山下宿」白居易
　　独到山下宿，静向月中行。何处水边碓，夜舂云母声。

卷430_47 「题旧写真图」白居易
　　我昔三十六，写貌在丹青。我今四十六，衰悴卧江城。
　　岂比十年老，曾与众苦并。一照旧图画，无复昔仪形。
　　形影默相顾，如弟对老兄。况使他人见，能不昧平生。
　　羲和鞭日走，不为我少停。形骸属日月，老去何足惊。
　　所恨凌烟阁，不得画功名。

卷430_48 「闲居」白居易
　　肺病不饮酒，眼昏不读书。端然无所作，身意闲有馀。
　　鸡栖篱落晚，雪映林木疏。幽独已云极，何必山中居。

卷430_49 「对酒示行简」白居易
　　今旦一尊酒，欢畅何怡怡。此乐从中来，他人安得知。
　　兄弟唯二人，远别恒苦悲。今春自巴峡，万里平安归。
　　复有双幼妹，笄年未结褵。昨日嫁娶毕，良人皆可依。
　　忧念两消释，如刀断羁縻。身轻心无系，忽欲凌空飞。
　　人生苟有累，食肉常如饥。我心既无苦，饮水亦可肥。
　　行简劝尔酒，停杯听我辞。不叹乡国远，不嫌官禄微。
　　但愿我与尔，终老不相离。

卷430_50 「咏怀」白居易
　　冉牛与颜渊，卞和与马迁。或罹天六极，或被人刑残。
　　顾我信为幸，百骸且完全。五十不为夭，吾今欠数年。
　　知分心自足，委顺身常安。故虽穷退日，而无戚戚颜。
　　昔有荣先生，从事于其间。今我不量力，举心欲攀援。
　　穷通不由己，欢戚不由天。命即无奈何，心可使泰然。
　　且务由己者，省躬谅非难。勿问由天者，天高难与言。

卷430_51 「夜琴」白居易
　　蜀桐木性实，楚丝音韵清。调慢弹且缓，夜深十数声。
　　入耳澹无味，惬心潜有情。自弄还自罢，亦不要人听。

卷430_52 「山中独吟」白居易
　　人各有一癖，我癖在章句。万缘皆已消，此病独未去。
　　每逢美风景，或对好亲故。高声咏一篇，恍若与神遇。
　　自为江上客，半在山中住。有时新诗成，独上东岩路。
　　身倚白石崖，手攀青桂树。狂吟惊林壑，猿鸟皆窥觑。
　　恐为世所嗤，故就无人处。

卷430_53 「达理二首」白居易
　　何物壮不老，何时穷不通。如彼音与律，宛转旋为宫。
　　我命独何薄，多悴而少丰。当壮已先衰，暂泰还长穷。
　　我无奈命何，委顺以待终。命无奈我何，方寸如虚空。
　　懵然与化俱，混然与俗同。谁能坐自苦，龃龉于其中。
　　舒姑化为泉，牛哀病作虎。或柳生肘间，或男变为女。
　　鸟兽及水木，本不与民伍。胡然生变迁，不待死归土。
　　百骸是己物，尚不能为主。况彼时命间，倚伏何足数。
　　时来不可遏，命去焉能取。唯当养浩然，吾闻达人语。

卷430_54 「湖亭晚望残水」白居易
　　湖上秋泬寥，湖边晚萧瑟。登亭望湖水，水缩湖底出。
　　清渟得早霜，明灭浮残日。流注随地势，洼坳无定质。
　　泓澄白龙卧，宛转青蛇屈。破镜折剑头，光芒又非一。
　　久为山水客，见尽幽奇物。及来湖亭望，此状难谈悉。
　　乃知天地间，胜事殊未毕。

卷430_55 「郭虚舟相访」白居易
　　朝暖就南轩，暮寒归后屋。晚酒一两杯，夜棋三数局。
　　寒灰埋暗火，晓焰凝残烛。不嫌贫冷人，时来同一宿。

　　　　　　　　　　　　　　卷四百三十一

卷431_1 「长庆二年七月自中书舍人出守杭州，路次蓝溪作」白居易
　　太原一男子，自顾庸且鄙。老逢不次恩，洗拔出泥滓。
　　既居可言地，愿助朝廷理。伏阁三上章，戆愚不称旨。
　　圣人存大体，优贷容不死。凤诏停舍人，鱼书除刺史。
　　冥怀齐宠辱，委顺随行止。我自得此心，于兹十年矣。
　　馀杭乃名郡，郡郭临江汜。已想海门山，潮声来入耳。
　　昔予贞元末，羁旅曾游此。甚觉太守尊，亦谙鱼酒美。
　　因生江海兴，每羡沧浪水。尚拟拂衣行，况今兼禄仕。
　　青山峰峦接，白日烟尘起。东道既不通，改辕遂南指。
　　自秦穷楚越，浩荡五千里。闻有贤主人，而多好山水。
　　是行颇为惬，所历良可纪。策马度蓝溪，胜游从此始。

卷431_2 「初出城留别」白居易
　　朝从紫禁归，暮出青门去。勿言城东陌，便是江南路。
　　扬鞭簇车马，挥手辞亲故。我生本无乡，心安是归处。

卷431_3 「过骆山人野居小池（骆生弃官居此二十馀年）」白居易
　　茅覆环堵亭，泉添方丈沼。红芳照水荷，白颈观鱼鸟。
　　拳石苔苍翠，尺波烟杳渺。但问有意无，勿论池大小。
　　门前车马路，奔走无昏晓。名利驱人心，贤愚同扰扰。
　　善哉骆处士，安置身心了。何乃独多君，丘园居者少。

卷431_4 「宿清源寺」白居易
　　往谪浔阳去，夜憩辋溪曲。今为钱塘行，重经兹寺宿。
　　尔来几何岁，溪草二八绿。不见旧房僧，苍然新树木。
　　虚空走日月，世界迁陵谷。我生寄其间，孰能逃倚伏。
　　随缘又南去，好住东廊竹。

卷431_5 「宿蓝溪对月（一作宿蓝桥题月）」白居易
　　昨夜凤池头，今夜蓝溪口。明月本无心，行人自回首。
　　新秋松影下，半夜钟声后。清影不宜昏，聊将茶代酒。

卷431_6 「自秦望赴五松驿，马上偶睡，睡觉成吟」白居易
　　长途发已久，前馆行未至。体倦目已昏，瞌然遂成睡。
　　右袂尚垂鞭，左手暂委辔。忽觉问仆夫，才行百步地。
　　形神分处所，迟速相乖异。马上几多时，梦中无限事。
　　诚哉达人语，百龄同一寐。

卷431_7 「邓州路中作」白居易
　　萧萧谁家村，秋梨叶半坼。漠漠谁家园，秋韭花初白。
　　路逢故里物，使我嗟行役。不归渭北村，又作江南客。
　　去乡徒自苦，济世终无益。自问波上萍，何如涧中石。

卷431_8 「朱藤杖紫骢吟」白居易
　　拄上山之上，骑下山之下。江州去日朱藤杖，
　　忠州归日紫骢马。天生二物济我穷，我生合是栖栖者。

卷431_9 「桐树馆重题」白居易
　　阶前下马时，梁上题诗处。惨澹病使君，萧疏老松树。
　　自嗟还自哂，又向杭州去。

卷431_10 「过紫霞兰若」白居易
　　我爱此山头，及此三登历。紫霞旧精舍，寥落空泉石。
　　朝市日喧隘，云林长悄寂。犹存住寺僧，肯有归山客。

卷431_11 「感旧纱帽（帽即故李侍郎所赠）」白居易
　　昔君乌纱帽，赠我白头翁。帽今在顶上，君已归泉中。
　　物故犹堪用，人亡不可逢。岐山今夜月，坟树正秋风。

卷431_12 「思竹窗」白居易
　　不忆西省松，不忆南宫菊。惟忆新昌堂，萧萧北窗竹。
　　窗间枕簟在，来后何人宿。

卷431_13 「马上作」白居易
　　处世非不遇，荣身颇有馀。勋为上柱国，爵乃朝大夫。
　　自问有何才，两入承明庐。又问有何政，再驾朱轮车。
　　矧予东山人，自惟朴且疏。弹琴复有酒，且慕嵇阮徒。
　　暗被乡里荐，误上贤能书。一列朝士籍，遂为世网拘。
　　高有罾缴忧，下有陷阱虞。每觉宇宙窄，未尝心体舒。
　　蹉跎二十年，颔下生白须。何言左迁去，尚获专城居。
　　杭州五千里，往若投渊鱼。虽未脱簪组，且来泛江湖。
　　吴中多诗人，亦不少酒酤。高声咏篇什，大笑飞杯盂。
　　五十未全老，尚可且欢娱。用兹送日月，君以为何如。
　　秋风起江上，白日落路隅。回首语五马，去矣勿踟蹰。

卷431_14 「秋蝶」白居易
　　秋花紫蒙蒙，秋蝶黄茸茸。花低蝶新小，飞戏丛西东。
　　日暮凉风来，纷纷花落丛。夜深白露冷，蝶已死丛中。
　　朝生夕俱死，气类各相从。不见千年鹤，多栖百丈松。

卷431_15 「登商山最高顶」白居易
　　高高此山顶，四望唯烟云。下有一条路，通达楚与秦。
　　或名诱其心，或利牵其身。乘者及负者，来去何云云。
　　我亦斯人徒，未能出嚣尘。七年三往复，何得笑他人。

卷431_16 「枯桑」白居易
　　道傍老枯树，枯来非一朝。皮黄外尚活，心黑中先焦。
　　有似多忧者，非因外火烧。

卷431_17 「山路偶兴」白居易
　　筋力未全衰，仆马不至弱。又多山水趣，心赏非寂寞。
　　扪萝上烟岭，蹋石穿云壑。谷鸟晚仍啼，洞花秋不落。
　　提笼复携榼，遇胜时停泊。泉憩茶数瓯，岚行酒一酌。
　　独吟还独啸，此兴殊未恶。假使在城时，终年有何乐。

卷431_18 「山雉」白居易
　　五步一啄草，十步一饮水。适性遂其生，时哉山梁雉。
　　梁上无罾缴，梁下无鹰鹯.雌雄与群雏，皆得终天年。
　　嗟嗟笼下鸡，及彼池中雁。既有稻粱恩，必有牺牲患。

卷431_19 「初下汉江舟中作，寄两省给舍」白居易
　　秋水淅红粒，朝烟烹白鳞。一食饱至夜，一卧安达晨。
　　晨无朝谒劳，夜无直宿勤。不知两掖客，何似扁舟人。
　　尚想到郡日，且称守土臣。犹须副忧寄，恤隐安疲民。
　　期年庶报政，三年当退身。终使沧浪水，濯吾缨上尘。

卷431_20 「自蜀江至洞庭湖口有感而作」白居易
　　江从西南来，浩浩无旦夕。长波逐若泻，连山凿如劈。
　　千年不壅溃，万姓无垫溺。不尔民为鱼，大哉禹之绩。
　　导岷既艰远，距海无咫尺。胡为不讫功，馀水斯委积。
　　洞庭与青草，大小两相敌。混合万丈深，淼茫千里白。
　　每岁秋夏时，浩大吞七泽。水族窟穴多，农人土地窄。
　　我今尚嗟叹，禹岂不爱惜。邈未究其由，想古观遗迹。
　　疑此苗人顽，恃险不终役。帝亦无奈何，留患与今昔。
　　水流天地内，如身有血脉。滞则为疽疣，治之在针石。
　　安得禹复生，为唐水官伯。手提倚天剑，重来亲指画。
　　疏河似翦纸，决壅同裂帛。渗作膏腴田，蹋平鱼鳖宅。
　　龙宫变闾里，水府生禾麦。坐添百万户，书我司徒籍。

卷431_21 「初领郡政衙退登东楼作（自此后诗到杭州后作）」白居易
　　鳏茕心所念，简牍手自操。何言符竹贵，未免州县劳。
　　赖是馀杭郡，台榭绕官曹。凌晨亲政事，向晚恣游遨。
　　山冷微有雪，波平未生涛。水心如镜面，千里无纤毫。
　　直下江最阔，近东楼更高。烦襟与滞念，一望皆遁逃。

卷431_22 「清调吟」白居易
　　索索风戒寒，沈沈日藏耀。劝君饮浊醪，听我吟清调。
　　芳节变穷阴，朝光成夕照。与君生此世，不合长年少。
　　今晨从此过，明日安能料。若不结跏禅，即须开口笑。

卷431_23 「狂歌词」白居易
　　明月照君席，白露沾我衣。劝君酒杯满，听我狂歌词。
　　五十已后衰，二十已前痴。昼夜又分半，其间几何时。
　　生前不欢乐，死后有馀赀。焉用黄墟下，珠衾玉匣为。

卷431_24 「郡亭」白居易
　　平旦起视事，亭午卧掩关。除亲簿领外，多在琴书前。
　　况有虚白亭，坐见海门山。潮来一凭槛，宾至一开筵。
　　终朝对云水，有时听管弦。持此聊过日，非忙亦非闲。
　　山林太寂寞，朝阙空喧烦。唯兹郡阁内，嚣静得中间。

卷431_25 「咏怀」白居易
　　昔为凤阁郎，今为二千石。自觉不如今，人言不如昔。
　　昔虽居近密，终日多忧惕。有诗不敢吟，有酒不敢吃。
　　今虽在疏远，竟岁无牵役。饱食坐终朝，长歌醉通夕。
　　人生百年内，疾速如过隙。先务身安闲，次要心欢适。
　　事有得而失，物有损而益。所以见道人，观心不观迹。

卷431_26 「立春后五日」白居易
　　立春后五日，春态纷婀娜。白日斜渐长，碧云低欲堕。
　　残冰坼玉片，新萼排红颗。遇物尽欣欣，爱春非独我。
　　迎芳后园立，就暖前檐坐。还有惆怅心，欲别红炉火。

卷431_27 「郡中即事」白居易
　　漫漫潮初平，熙熙春日至。空阔远江山，晴明好天气。
　　外有适意物，中无系心事。数篇对竹吟，一杯望云醉。
　　行携杖扶力，卧读书取睡。久养病形骸，深谙闲气味。
　　遥思九城陌，扰扰趋名利。今朝是双日，朝谒多轩骑。
　　宠者防悔尤，权者怀忧畏。为报高车盖，恐非真富贵。

卷431_28 「郡斋暇日辱常州陈郎中使君早春晚坐水西馆书事诗…酬之」白居易
　　新年多暇日，晏起褰帘坐。睡足心更慵，日高头未裹。
　　徐倾下药酒，稍爇煎茶火。谁伴寂寥身，无弦琴在左。
　　遥思毗陵馆，春深物袅娜。波拂黄柳梢，风摇白梅朵。
　　衙门排晓戟，铃阁开朝锁。太守水西来，朱衣垂素舸。
　　良辰不易得，佳会无由果。五马正相望，双鱼忽前堕。
　　鱼中获瑰宝，持玩何磊砢.一百六十言，字字灵珠颗。
　　上申心款曲，下叙时坎坷。才富不如君，道孤还似我。
　　敢辞官远慢，且贵身安妥。忽复问荣枯，冥心无不可。

卷431_29 「官舍」白居易
　　高树换新叶，阴阴覆地隅。何言太守宅，有似幽人居。
　　太守卧其下，闲慵两有馀。起尝一瓯茗，行读一卷书。
　　早梅结青实，残樱落红珠。稚女弄庭果，嬉戏牵人裾。
　　是日晚弥静，巢禽下相呼。啧啧护儿鹊，哑哑母子乌。
　　岂唯云鸟尔，吾亦引吾雏。

卷431_30 「吾雏」白居易
　　吾雏字阿罗，阿罗才七龄。嗟吾不才子，怜尔无弟兄。
　　抚养虽骄騃，性识颇聪明。学母画眉样，效吾咏诗声。
　　我齿今欲堕，汝齿昨始生。我头发尽落，汝顶髻初成。
　　老幼不相待，父衰汝孩婴。缅想古人心，慈爱亦不轻。
　　蔡邕念文姬，于公叹缇萦。敢求得汝力，但未忘父情。

卷431_31 「题小桥前新竹招客」白居易
　　雁齿小红桥，垂檐低白屋。桥前何所有，苒苒新生竹。
　　皮开坼褐锦，节露抽青玉。筠翠如可餐，粉霜不忍触。
　　闲吟声未已，幽玩心难足。管领好风烟，轻欺凡草木。
　　谁能有月夜，伴我林中宿。为君倾一杯，狂歌竹枝曲。

卷431_32 「病中逢秋，招客夜酌」白居易
　　不见诗酒客，卧来半月馀。合和新药草，寻检旧方书。
　　晚霁烟景度，早凉窗户虚。雪生衰鬓久，秋入病心初。
　　卧簟蕲竹冷，风襟邛葛疏。夜来身校健，小饮复何如。

卷431_33 「食饱」白居易
　　食饱拂枕卧，睡足起闲吟。浅酌一杯酒，缓弹数弄琴。
　　既可畅情性，亦足傲光阴。谁知利名尽，无复长安心。

卷431_34 「严十八郎中在郡日改制东南楼因名清辉未立标榜…寄严」白居易
　　严郎置兹楼，立名曰清辉。未及署花榜，遽征还粉闱。
　　去来三四年，尘土登者稀。今春新太守，洒扫施帘帏。
　　院柳烟婀娜，檐花雪霏微。看山倚前户，待月阐东扉。
　　碧窗戛瑶瑟，朱栏飘舞衣。烧香卷幕坐，风燕双双飞。
　　君作不得住，我来幸因依。始知天地间，灵境有所归。

卷431_35 「南亭对酒送春」白居易
　　含桃实已落，红薇花尚熏。冉冉三月尽，晚莺城上闻。
　　独持一杯酒，南亭送残春。半酣忽长歌，歌中何所云。
　　云我五十馀，未是苦老人。刺史二千石，亦不为贱贫。
　　天下三品官，多老于我身。同年登第者，零落无一分。
　　亲故半为鬼，僮仆多见孙。念此聊自解，逢酒且欢欣。

卷431_36 「玩新庭树，因咏所怀」白居易
　　霭霭四月初，新树叶成阴。动摇风景丽，盖覆庭院深。
　　下有无事人，竟日此幽寻。岂惟玩时物，亦可开烦襟。
　　时与道人语，或听诗客吟。度春足芳色，入夜多鸣禽。
　　偶得幽闲境，遂忘尘俗心。始知真隐者，不必在山林。

卷431_37 「仲夏斋戒月」白居易
　　仲夏斋戒月，三旬断腥膻。自觉心骨爽，行起身翩翩。
　　始知绝粒人，四体更轻便。初能脱病患，久必成神仙。
　　御寇驭泠风，赤松游紫烟。常疑此说谬，今乃知其然。
　　我今过半百，气衰神不全。已垂两鬓丝，难补三丹田。
　　但减荤血味，稍结清净缘。脱巾且修养，聊以终天年。

卷431_38 「除官去未间」白居易
　　除官去未间，半月恣游讨。朝寻霞外寺，暮宿波上岛。
　　新树少于松，平湖半连草。跻攀有次第，赏玩无昏早。
　　有时骑马醉，兀兀冥天造。穷通与生死，其奈吾怀抱。
　　江山信为美，齿发行将老。在郡诚未厌，归乡去亦好。

卷431_39 「三年为刺史二首」白居易
　　三年为刺史，无政在人口。唯向城郡中，题诗十馀首。
　　惭非甘棠咏，岂有思人不。
　　三年为刺史，饮冰复食檗。唯向天竺山，取得两片石。
　　此抵有千金，无乃伤清白。

卷431_40 「别萱桂」白居易
　　使君竟不住，萱桂徒栽种。桂有留人名，萱无忘忧用。
　　不如江畔月，步步来相送。

卷431_41 「自馀杭归宿淮口作」白居易
　　为郡已多暇，犹少勤吏职。罢郡更安闲，无所劳心力。
　　舟行明月下，夜泊清淮北。岂止吾一身，举家同燕息。
　　三年请禄俸，颇有馀衣食。乃至僮仆间，皆无冻馁色。
　　行行弄云水，步步近乡国。妻子在我前，琴书在我侧。
　　此外吾不知，于焉心自得。

卷431_42 「舟中李山人访宿」白居易
　　日暮舟悄悄，烟生水沈沈。何以延宿客，夜酒与秋琴。
　　来客道门子，来自嵩高岑。轩轩举云貌，豁豁开清襟。
　　得意言语断，入玄滋味深。默然相顾哂，心适而忘心。

卷431_43 「洛下卜居」白居易
　　三年典郡归，所得非金帛。天竺石两片，华亭鹤一支。
　　饮啄供稻粱，包裹用茵席。诚知是劳费，其奈心爱惜。
　　远从馀杭郭，同到洛阳陌。下担拂云根，开笼展霜翮。
　　贞姿不可杂，高性宜其适。遂就无尘坊，仍求有水宅。
　　东南得幽境，树老寒泉碧。池畔多竹阴，门前少人迹。
　　未请中庶禄，且脱双骖易。岂独为身谋，安吾鹤与石。

卷431_44 「洛中偶作（自此后在东都作）」白居易
　　五年职翰林，四年莅浔阳。一年巴郡守，半年南宫郎。
　　二年直纶阁，三年刺史堂。凡此十五载，有诗千馀章。
　　境兴周万象，土风备四方。独无洛中作，能不心悢悢。
　　今为青宫长，始来游此乡。裴回伊涧上，睥睨嵩少傍。
　　遇物辄一咏，一咏倾一觞。笔下成释憾，卷中同补亡。
　　往往顾自哂，眼昏须鬓苍。不知老将至，犹自放诗狂。

卷431_45 「赠苏少府」白居易
　　籍甚二十年，今日方款颜。相送嵩洛下，论心杯酒间。
　　河亚懒出入，府寮多闭关。苍发彼此老，白日寻常闲。
　　朝从携手出，暮思联骑还。何当挈一榼，同宿龙门山。

卷431_46 「移家入新宅」白居易
　　移家入新宅，罢郡有馀赀。既可避燥湿，复免忧寒饥。
　　疾平未还假，官闲得分司。幸有俸禄在，而无职役羁。
　　清旦盥漱毕，开轩卷帘帏。家人及鸡犬，随我亦熙熙。
　　取兴或寄酒，放情不过诗。何必苦修道，此即是无为。
　　外累信已遣，中怀时有思。有思一何远，默坐低双眉。
　　十载囚窜客，万时征戍儿。春朝锁笼鸟，冬夜支床龟。
　　驿马走四蹄，痛酸无歇期。硙牛封两目，昏闭何人知。
　　谁能脱放去，四散任所之。各得适其性，如吾今日时。

卷431_47 「琴」白居易
　　置琴曲几上，慵坐但含情。何烦故挥弄，风弦自有声。

卷431_48 「鹤」白居易
　　人各有所好，物固无常宜。谁谓尔能舞，不如闲立时。

卷431_49 「自咏」白居易
　　夜镜隐白发，朝酒发红颜。可怜假年少，自笑须臾间。
　　朱砂贱如土，不解烧为丹。玄鬓化为雪，未闻休得官。
　　咄哉个丈夫，心性何堕顽。但遇诗与酒，便忘寝与餐。
　　高声发一吟，似得诗中仙。引满饮一盏，尽忘身外缘。
　　昔有醉先生，席地而幕天。于今居处在，许我当中眠。
　　眠罢又一酌，酌罢又一篇。回面顾妻子，生计方落然。
　　诚知此事非，又过知非年。岂不欲自改，改即心不安。
　　且向安处去，其馀皆老闲。

卷431_50 「林下闲步，寄皇甫庶子」白居易
　　扶杖起病初，策马力未任。既懒出门去，亦无客来寻。
　　以此遂成闲，闲步绕园林。天晓烟景澹，树寒鸟雀深。
　　一酌池上酒，数声竹间吟。寄言东曹长，当知幽独心。

卷431_51 「晏起」白居易
　　鸟鸣庭树上，日照屋檐时。老去慵转极，寒来起尤迟。
　　厚薄被适性，高低枕得宜。神安体稳暖，此味何人知。
　　睡足仰头坐，兀然无所思。如未凿七窍，若都遗四肢。
　　缅想长安客，早朝霜满衣。彼此各自适，不知谁是非。

卷431_52 「池畔二首」白居易
　　结构池西廊，疏理池东树。此意人不知，欲为待月处。
　　持刀gN密竹，竹少风来多。此意人不会，欲令池有波。

卷431_53 「春葺新居」白居易
　　江州司马日，忠州刺史时。栽松满后院，种柳荫前墀。
　　彼皆非吾土，栽种尚忘疲。况兹是我宅，葺艺固其宜。
　　平旦领仆使，乘春亲指挥。移花夹暖室，徙竹覆寒池。
　　池水变绿色，池芳动清辉。寻芳弄水坐，尽日心熙熙。
　　一物苟可适，万缘都若遗。设如宅门外，有事吾不知。

卷431_54 「赠言」白居易
　　捧籝献千金，彼金何足道。临觞赠一言，此言真可宝。
　　流光我已晚，适意君不早。况君春风面，柔促如芳草。
　　二十方长成，三十向衰老。镜中桃李色，不得十年好。
　　胡为坐脉脉，不肯倾怀抱。

卷431_55 「泛春池」白居易
　　白蘋湘渚曲，绿筱剡溪口。各在天一涯，信美非吾有。
　　何如此庭内，水竹交左右。霜竹百千竿，烟波六七亩。
　　泓澄动阶砌，澹泞映户牖。蛇皮细有纹，镜面清无垢。
　　主人过桥来，双童扶一叟。恐污清泠波，尘缨先抖擞。
　　波上一叶舟，舟中一尊酒。酒开舟不系，去去随所偶。
　　或绕蒲浦前，或泊桃岛后。未拨落杯花，低冲拂面柳。
　　半酣迷所在，倚榜兀回首。不知此何处，复是人寰否。
　　谁知始疏凿，几主相传受。杨家去云远，田氏将非久。
　　天与爱水人，终焉落吾手。

　　　　　　　　　　　　　　卷四百三十二

卷432_1 「西明寺牡丹花时忆元九」白居易
　　前年题名处，今日看花来。一作芸香吏，三见牡丹开。
　　岂独花堪惜，方知老暗催。何况寻花伴，东都去未回。
　　讵知红芳侧，春尽思悠哉。

卷432_2 「伤杨弘贞」白居易
　　颜子昔短命，仲尼惜其贤。杨生亦好学，不幸复徒然。
　　谁识天地意，独与龟鹤年。

卷432_3 「权摄昭应，早秋书事，寄元拾遗，兼呈李司录」白居易
　　夏闰秋候早，七月风骚骚。渭川烟景晚，骊山宫殿高。
　　丹殿子司谏，赤县我徒劳。相去半日程，不得同游遨。
　　到官来十日，览镜生二毛。可怜趋走吏，尘土满青袍。
　　邮传拥两驿，簿书堆六曹。为问纲纪掾，何必使铅刀。

卷432_4 「新栽竹」白居易
　　佐邑意不适，闭门秋草生。何以娱野性，种竹百馀茎。
　　见此溪上色，忆得山中情。有时公事暇，尽日绕栏行。
　　勿言根未固，勿言阴未成。已觉庭宇内，稍稍有馀清。
　　最爱近窗卧，秋风枝有声。

卷432_5 「秋霖中过尹纵之仙游山居」白居易
　　惨惨八月暮，连连三日霖。邑居尚愁寂，况乃在山林。
　　林下有志士，苦学惜光阴。岁晚千万虑，并入方寸心。
　　岩鸟共旅宿，草虫伴愁吟。秋天床席冷，夜雨灯火深。
　　怜君寂寞意，携酒一相寻。

卷432_6 「寄江南兄弟」白居易
　　分散骨肉恋，趋驰名利牵。一奔尘埃马，一泛风波船。
　　忽忆分手时，悯默秋风前。别来朝复夕，积日成七年。
　　花落城中池，春深江上天。登楼东南望，鸟灭烟苍然。
　　相去复几许，道里近三千。平地犹难见，况乃隔山川。

卷432_7 「曲江早秋」白居易
　　秋波红蓼水，夕照青芜岸。独信马蹄行，曲江池四畔。
　　早凉晴后至，残暑暝来散。方喜炎燠销，复嗟时节换。
　　我年三十六，冉冉昏复旦。人寿七十稀，七十新过半。
　　且当对酒笑，勿起临风叹。

卷432_8 「寄题盩厔厅前双松（两松自仙游山移植县厅）」白居易
　　忆昨为吏日，折腰多苦辛。归家不自适，无计慰心神。
　　手栽两树松，聊以当嘉宾。乘春日一溉，生意渐欣欣。
　　清韵度秋在，绿茸随日新。始怜涧底色，不忆城中春。
　　有时昼掩关，双影对一身。尽日不寂寞，意中如三人。
　　忽奉宣室诏，征为文苑臣。闲来一惆怅，恰似别交亲。
　　早知烟翠前，攀玩不逡巡。悔从白云里，移尔落嚣尘。

卷432_9 「翰林院中感秋怀王质夫（王居仙游山）」白居易
　　何处感时节，新蝉禁中闻。宫槐有秋意，风夕花纷纷。
　　寄迹鸳鹭行，归心鸥鹤群。唯有王居士，知予忆白云。
　　何日仙游寺，潭前秋见君。

卷432_10 「禁中月」白居易
　　海水明月出，禁中清夜长。东南楼殿白，稍稍上宫墙。
　　净落金塘水，明浮玉砌霜。不比人间见，尘土污清光。

卷432_11 「赠卖松者」白居易
　　一束苍苍色，知从涧底来。劚掘经几日，枝叶满尘埃。
　　不买非他意，城中无地栽。

卷432_12 「初见白发」白居易
　　白发生一茎，朝来明镜里。勿言一茎少，满头从此始。
　　青山方远别，黄绶初从仕。未料容鬓间，蹉跎忽如此。

卷432_13 「别元九后咏所怀」白居易
　　零落桐叶雨，萧条槿花风。悠悠早秋意，生此幽闲中。
　　况与故人别，中怀正无悰。勿云不相送，心到青门东。
　　相知岂在多，但问同不同。同心一人去，坐觉长安空。

卷432_14 「禁中秋宿」白居易
　　风翻朱里幕，雨冷通中枕。耿耿背斜灯，秋床一人寝。

卷432_15 「早秋曲江感怀」白居易
　　离离暑云散，袅袅凉风起。池上秋又来，荷花半成子。
　　朱颜易销歇，白日无穷已。人寿不如山，年光忽于水。
　　青芜与红蓼，岁岁秋相似。去岁此悲秋，今秋复来此。

卷432_16 「寄元九」白居易
　　身为近密拘，心为名检缚。月夜与花时，少逢杯酒乐。
　　唯有元夫子，闲来同一酌。把手或酣歌，展眉时笑谑。
　　今春除御史，前月之东洛。别来未开颜，尘埃满尊杓。
　　蕙风晚香尽，槐雨馀花落。秋意一萧条，离容两寂寞。
　　况随白日老，共负青山约。谁识相念心，鞲鹰与笼鹤。

卷432_17 「暮春寄元九」白居易
　　梨花结成实，燕卵化为雏。时物又若此，道情复何如。
　　但觉日月促，不嗟年岁徂。浮生都是梦，老小亦何殊。
　　唯与故人别，江陵初谪居。时时一相见，此意未全除。

卷432_18 「早梳头」白居易
　　夜沐早梳头，窗明秋镜晓。飒然握中发，一沐知一少。
　　年事渐蹉跎，世缘方缴绕。不学空门法，老病何由了。
　　未得无生心，白头亦为夭。

卷432_19 「出关路」白居易
　　山川函谷路，尘土游子颜。萧条去国意，秋风生故关。

卷432_20 「别舍弟后月夜」白居易
　　悄悄初别夜，去住两盘桓。行子孤灯店，居人明月轩。
　　平生共贫苦，未必日成欢。及此暂为别，怀抱已忧烦。
　　况是庭叶尽，复思山路寒。如何为不念，马瘦衣裳单。

卷432_21 「新丰路逢故人」白居易
　　尘土长路晚，风烟废宫秋。相逢立马语，尽日此桥头。
　　知君不得意，郁郁来西游。惆怅新丰店，何人识马周。

卷432_22 「金銮子晬日」白居易
　　行年欲四十，有女曰金銮。生来始周岁，学坐未能言。
　　惭非达者怀，未免俗情怜。从此累身外，徒云慰目前。
　　若无夭折患，则有婚嫁牵。使我归山计，应迟十五年。

卷432_23 「青龙寺早夏」白居易
　　尘埃经小雨，地高倚长坡。日西寺门外，景气含清和。
　　闲有老僧立，静无凡客过。残莺意思尽，新叶阴凉多。
　　春去来几日，夏云忽嵯峨。朝朝感时节，年鬓暗蹉跎。
　　胡为恋朝市，不去归烟萝。青山寸步地，自问心如何。

卷432_24 「秋题牡丹丛」白居易
　　晚丛白露夕，衰叶凉风朝。红艳久已歇，碧芳今亦销。
　　幽人坐相对，心事共萧条。

卷432_25 「劝酒寄元九」白居易
　　薤叶有朝露，槿枝无宿花。君今亦如此，促促生有涯。
　　既不逐禅僧，林下学楞伽。又不随道士，山中炼丹砂。
　　百年夜分半，一岁春无多。何不饮美酒，胡然自悲嗟。
　　俗号销愁药，神速无以加。一杯驱世虑，两杯反天和。
　　三杯即酩酊，或笑任狂歌。陶陶复兀兀，吾孰知其他。
　　况在名利途，平生有风波。深心藏陷阱，巧言织网罗。
　　举目非不见，不醉欲如何。

卷432_26 「曲江感秋（五年作）」白居易
　　沙草新雨地，岸柳凉风枝。三年感秋意，并在曲江池。
　　早蝉已嘹唳，晚荷复离披。前秋去秋思，一一生此时。
　　昔人三十二，秋兴已云悲。我今欲四十，秋怀亦可知。
　　岁月不虚设，此身随日衰。暗老不自觉，直到鬓成丝。

卷432_27 「酬张太祝晚秋卧病见寄」白居易
　　高才淹礼寺，短羽翔禁林。西街居处远，北阙官曹深。
　　君病不来访，我忙难往寻。差池终日别，寥落经年心。
　　露湿绿芜地，月寒红树阴。况兹独愁夕，闻彼相思吟。
　　上叹言笑阻，下嗟时岁侵。容衰晓窗镜，思苦秋弦琴。
　　一章锦绣段，八韵琼瑶音。何以报珍重，惭无双南金。

卷432_28 「立秋日曲江忆元九」白居易
　　下马柳阴下，独上堤上行。故人千万里，新蝉三两声。
　　城中曲江水，江上江陵城。两地新秋思，应同此日情。

卷432_29 「早朝贺雪寄陈山人」白居易
　　长安盈尺雪，早朝贺君喜。将赴银台门，始出新昌里。
　　上堤马蹄滑，中路蜡烛死。十里向北行，寒风吹破耳。
　　待漏午门外，候对三殿里。须鬓冻生冰，衣裳冷如水。
　　忽思仙游谷，暗谢陈居士。暖覆褐裘眠，日高应未起。

卷432_30 「初与元九别后忽梦见之及寤而书适至兼寄桐花诗…此寄」白居易
　　永寿寺中语，新昌坊北分。归来数行泪，悲事不悲君。
　　悠悠蓝田路，自去无消息。计君食宿程，已过商山北。
　　昨夜云四散，千里同月色。晓来梦见君，应是君相忆。
　　梦中握君手，问君意何如。君言苦相忆，无人可寄书。
　　觉来未及说，叩门声冬冬。言是商州使，送君书一封。
　　枕上忽惊起，颠倒著衣裳。开缄见手札，一纸十三行。
　　上论迁谪心，下说离别肠。心肠都未尽，不暇叙炎凉。
　　云作此书夜，夜宿商州东。独对孤灯坐，阳城山馆中。
　　夜深作书毕，山月向西斜。月下何所有，一树紫桐花。
　　桐花半落时，复道正相思。殷勤书背后，兼寄桐花诗。
　　桐花诗八韵，思绪一何深。以我今朝意，忆君此夜心。
　　一章三遍读，一句十回吟。珍重八十字，字字化为金。

卷432_31 「和元九悼往（感旧蚊帱作）」白居易
　　美人别君去，自去无处寻。旧物零落尽，此情安可任。
　　唯有襭纱幌，尘埃日夜侵。馨香与颜色，不似旧时深。
　　透影灯耿耿，笼光月沈沈。中有孤眠客，秋凉生夜衾。
　　旧宅牡丹院，新坟松柏林。梦中咸阳泪，觉后江陵心。
　　含此隔年恨，发为中夜吟。无论君自感，闻者欲沾襟。

卷432_32 「重到渭上旧居」白居易
　　旧居清渭曲，开门当蔡渡。十年方一还，几欲迷归路。
　　追思昔日行，感伤故游处。插柳作高林，种桃成老树。
　　因惊成人者，尽是旧童孺。试问旧老人，半为绕村墓。
　　浮生同过客，前后递来去。白日如弄珠，出没光不住。
　　人物日改变，举目悲所遇。回念念我身，安得不衰暮。
　　朱颜销不歇，白发生无数。唯有山门外，三峰色如故。

卷432_33 「白发」白居易
　　白发知时节，暗与我有期。今朝日阳里，梳落数茎丝。
　　家人不惯见，悯默为我悲。我云何足怪，此意尔不知。
　　凡人年三十，外壮中已衰。但思寝食味，已减二十时。
　　况我今四十，本来形貌羸。书魔昏两眼，酒病沉四肢。
　　亲爱日零落，在者仍别离。身心久如此，白发生已迟。
　　由来生老死，三病长相随。除却念无生，人间无药治。

卷432_34 「秋日」白居易
　　池残寥落水，窗下悠扬日。袅袅秋风多，槐花半成实。
　　下有独立人，年来四十一。

卷432_35 「将之饶州，江浦夜泊」白居易
　　明月满深浦，愁人卧孤舟。烦冤寝不得，夏夜长于秋。
　　苦乏衣食资，远为江海游。光阴坐迟暮，乡国行阻修。
　　身病向鄱阳，家贫寄徐州。前事与后事，岂堪心并忧。
　　忧来起长望，但见江水流。云树霭苍苍，烟波澹悠悠。
　　故园迷处所，一念堪白头。

卷432_36 「思归（时初为校书郎）」白居易
　　养无晨昏膳，隐无伏腊资。遂求及亲禄，黾勉来京师。
　　薄俸未及亲，别家已经时。冬积温席恋，春违采兰期。
　　夏至一阴生，稍稍夕漏迟。块然抱愁者，长夜独先知。
　　悠悠乡关路，梦去身不随。坐惜时节变，蝉鸣槐花枝。

卷432_37 「冀城北原作」白居易
　　野色何莽苍，秋声亦萧疏。风吹黄埃起，落日驱征车。
　　何代此开国，封疆百里馀。古今不相待，朝市无常居。
　　昔人城邑中，今变为丘墟。昔人墓田中，今化为里闾。
　　废兴相催迫，日月互居诸。世变无遗风，焉能知其初。
　　行人千载后，怀古空踌躇。

卷432_38 「客路感秋，寄明准上人」白居易
　　日暮天地冷，雨霁山河清。长风从西来，草木凝秋声。
　　已感岁倏忽，复伤物凋零。孰能不憯凄，天时牵人情。
　　借问空门子，何法易修行。使我忘得心，不教烦恼生。

卷432_39 「游襄阳怀孟浩然」白居易
　　楚山碧岩岩，汉水碧汤汤。秀气结成象，孟氏之文章。
　　今我讽遗文，思人至其乡。清风无人继，日暮空襄阳。
　　南望鹿门山，蔼若有馀芳。旧隐不知处，云深树苍苍。

卷432_40 「秋暮西归途中书情」白居易
　　耿耿旅灯下，愁多常少眠。思乡贵早发，发在鸡鸣前。
　　九月草木落，平芜连远山。秋阴和曙色，万木苍苍然。
　　去秋偶东游，今秋始西旋。马瘦衣裳破，别家来二年。
　　忆归复愁归，归无一囊钱。心虽非兰膏，安得不自然。

卷432_41 「秋怀」白居易
　　月出照北堂，光华满阶墀。凉风从西至，草木日夜衰。
　　桐柳减绿阴，蕙兰消碧滋。感物私自念，我心亦如之。
　　安得长少壮，盛衰迫天时。人生如石火，为乐长苦迟。

卷432_42 「别杨颖士、卢克柔、殷尧藩」白居易
　　倦鸟暮归林，浮云晴归山。独有行路子，悠悠不知还。
　　人生苦营营，终日群动间。所务虽不同，同归于不闲。
　　扁舟来楚乡，匹马往秦关。离忧绕心曲，宛转如循环。
　　且持一杯酒，聊以开愁颜。

卷432_43 「题赠定光上人」白居易
　　二十身出家，四十心离尘。得径入大道，乘此不退轮。
　　一坐十五年，林下秋复春。春花与秋气，不感无情人。
　　我来如有悟，潜以心照身。误落闻见中，忧喜伤形神。
　　安得遗耳目，冥然反天真。

卷432_44 「祇役骆口驿喜萧侍御书至兼睹新诗吟讽通宵因寄八韵」白居易
　　日暮心无憀，吏役正营营。忽惊芳信至，复与新诗并。
　　是时天无云，山馆有月明。月下读数遍，风前吟一声。
　　一吟三四叹，声尽有馀清。雅哉君子文，咏性不咏情。
　　使我灵府中，鄙吝不得生。始知听韶濩，可使心和平。

卷432_45 「酬李少府曹长官舍见赠」白居易
　　低腰复敛手，心体不遑安。一落风尘下，方知为吏难。
　　公事与日长，宦情随岁阑。惆怅青袍袖，芸香无半残。
　　赖有李夫子，此怀聊自宽。两心如止水，彼此无波澜。
　　往往簿书暇，相劝强为欢。白马晚蹋雪，渌觞春暖寒。
　　恋月夜同宿，爱山晴共看。野性自相近，不是为同官。

卷432_46 「留别」白居易
　　秋凉卷朝簟，春暖撤夜衾。虽是无情物，欲别尚沉吟。
　　况与有情别，别随情浅深。二年欢笑意，一旦东西心。
　　独留诚可念，同行力不任。前事讵能料，后期谅难寻。
　　唯有潺湲泪，不惜共沾襟。

卷432_47 「晓别」白居易
　　晓鼓声已半，离筵坐难久。请君断肠歌，送我和泪酒。
　　月落欲明前，马嘶初别后。浩浩暗尘中，何由见回首。

卷432_48 「北园」白居易
　　北园东风起，杂花次第开。心知须臾落，一日三四来。
　　花下岂无酒，欲酌复迟回。所思眇千里，谁劝我一杯。

卷432_49 「惜栯李花」白居易
　　树小花鲜妍，香繁条软弱。高低二三尺，重叠千万萼。
　　朝艳蔼霏霏，夕凋纷漠漠。辞枝朱粉细，覆地红绡薄。
　　由来好颜色，常苦易销铄。不见莨荡花，狂风吹不落。

卷432_50 「照镜」白居易
　　皎皎青铜镜，斑斑白丝鬓。岂复更藏年，实年君不信。

卷432_51 「新秋」白居易
　　西风飘一叶，庭前飒已凉。风池明月水，衰莲白露房。
　　其奈江南夜，绵绵自此长。

卷432_52 「夜雨」白居易
　　早蛩啼复歇，残灯灭又明。隔窗知夜雨，芭蕉先有声。

卷432_53 「秋江送客」白居易
　　秋鸿次第过，哀猿朝夕闻。是日孤舟客，此地亦离群。
　　濛濛润衣雨，漠漠冒帆云。不醉浔阳酒，烟波愁杀人。

卷432_54 「感逝寄远」白居易
　　昨日闻甲死，今朝闻乙死。知识三分中，二分化为鬼。
　　逝者不复见，悲哉长已矣。存者今如何，去我皆万里。
　　平生知心者，屈指能有几。通果澧凤州，眇然四君子。
　　相思俱老大，浮世如流水。应叹旧交游，凋零日如此。
　　何当一杯酒，开眼笑相视。

卷432_55 「秋月」白居易
　　夜初色苍然，夜深光浩然。稍转西廊下，渐满南窗前。
　　况是绿芜地，复兹清露天。落叶声策策，惊鸟影翩翩。
　　栖禽尚不稳，愁人安可眠。

　　　　　　　　　　　　　　卷四百三十三

卷433_1 「朱陈村」白居易
　　徐州古丰县，有村曰朱陈。去县百馀里，桑麻青氛氲。
　　机梭声札札，牛驴走纭纭。女汲涧中水，男采山上薪。
　　县远官事少，山深人俗淳。有财不行商，有丁不入军。
　　家家守村业，头白不出门。生为村之民，死为村之尘。
　　田中老与幼，相见何欣欣。一村唯两姓，世世为婚姻。
　　亲疏居有族，少长游有群。黄鸡与白酒，欢会不隔旬。
　　生者不远别，嫁娶先近邻。死者不远葬，坟墓多绕村。
　　既安生与死，不苦形与神。所以多寿考，往往见玄孙。
　　我生礼义乡，少小孤且贫。徒学辨是非，只自取辛勤。
　　世法贵名教，士人重冠婚。以此自桎梏，信为大谬人。
　　十岁解读书，十五能属文。二十举秀才，三十为谏臣。
　　下有妻子累，上有君亲恩。承家与事国，望此不肖身。
　　忆昨旅游初，迨今十五春。孤舟三适楚，羸马四经秦。
　　昼行有饥色，夜寝无安魂。东西不暂住，来往若浮云。
　　离乱失故乡，骨肉多散分。江南与江北，各有平生亲。
　　平生终日别，逝者隔年闻。朝忧卧至暮，夕哭坐达晨。
　　悲火烧心曲，愁霜侵鬓根。一生苦如此，长羡村中民。

卷433_2 「读邓鲂诗」白居易
　　尘架多文集，偶取一卷披。未及看姓名，疑是陶潜诗。
　　看名知是君，恻恻令我悲。诗人多蹇厄，近日诚有之。
　　京兆杜子美，犹得一拾遗。襄阳孟浩然，亦闻鬓成丝。
　　嗟君两不如，三十在布衣。擢第禄不及，新婚妻未归。
　　少年无疾患，溘死于路歧。天不与爵寿，唯与好文词。
　　此理勿复道，巧历不能推。

卷433_3 「寄元九（自此后在渭村作）」白居易
　　晨鸡才发声，夕雀俄敛冀。昼夜往复来，疾如出入息。
　　非徒改年貌，渐觉无心力。自念因念君，俱为老所逼。
　　君年虽校少，憔悴谪南国。三年不放归，炎瘴消颜色。
　　山无杀草霜，水有含沙蜮。健否远不知，书多隔年得。
　　愿君少愁苦，我亦加餐食。各保金石躯，以慰长相忆。

卷433_4 「秋夕」白居易
　　叶声落如雨，月色白似霜。夜深方独卧，谁为拂尘床。

卷433_5 「夜雨」白居易
　　我有所念人，隔在远远乡。我有所感事，结在深深肠。
　　乡远去不得，无日不瞻望。肠深解不得，无夕不思量。
　　况此残灯夜，独宿在空堂。秋天殊未晓，风雨正苍苍。
　　不学头陀法，前心安可忘。

卷433_6 「秋霁」白居易
　　金火不相待，炎凉雨中变。林晴有残蝉，巢冷无留燕。
　　沉吟卷长簟，怆恻收团扇。向夕稍无泥，闲步青苔院。
　　月出砧杵动，家家捣秋练。独对多病妻，不能理针线。
　　冬衣殊未制，夏服行将绽。何以迎早秋，一杯聊自劝。

卷433_7 「叹老三首」白居易
　　晨兴照青镜，形影两寂寞。少年辞我去，白发随梳落。
　　万化成于渐，渐衰看不觉。但恐镜中颜，今朝老于昨。
　　人年少满百，不得长欢乐。谁会天地心，千龄与龟鹤。
　　吾闻善医者，今古称扁鹊。万病皆可治，唯无治老药。
　　我有一握发，梳理何稠直。昔似玄云光，今如素丝色。
　　匣中有旧镜，欲照先叹息。自从头白来，不欲明磨拭。
　　鸦头与鹤颈，至老常如墨。独有人鬓毛，不得终身黑。
　　前年种桃核，今岁成花树。去岁新婴儿，今年已学步。
　　但惊物长成，不觉身衰暮。去矣欲何如，少年留不住。
　　因书今日意，遍寄诸亲故。壮岁不欢娱，长年当悔悟。

卷433_8 「送兄弟回雪夜」白居易
　　日晦云气黄，东北风切切。时从村南还，新与兄弟别。
　　离襟泪犹湿，回马嘶未歇。欲归一室坐，天阴多无月。
　　夜长火消尽，岁暮雨凝结。寂寞满炉灰，飘零上阶雪。
　　对雪画寒灰，残灯明复灭。灰死如我心，雪白如我发。
　　所遇皆如此，顷刻堪愁绝。回念入坐忘，转忧作禅悦。
　　平生洗心法，正为今宵设。

卷433_9 「溪中早春」白居易
　　南山雪未尽，阴岭留残白。西涧冰已消，春溜含新碧。
　　东风来几日，蛰动萌草坼。潜知阳和功，一日不虚掷。
　　爱此天气暖，来拂溪边石。一坐欲忘归，暮禽声啧啧。
　　蓬蒿隔桑枣，隐映烟火夕。归来问夜餐，家人烹荠麦。

卷433_10 「同友人寻涧花」白居易
　　闻有涧底花，贳得村中酒。与君来校迟，已逢摇落后。
　　临觞有遗恨，怅望空溪口。记取花发时，期君重携手。
　　我生日日老，春色年年有。且作来岁期，不知身健否。

卷433_11 「登村东古冢」白居易
　　高低古时冢，上有牛羊道。独立最高头，悠哉此怀抱。
　　回头向村望，但见荒田草。村人不爱花，多种栗与枣。
　　自来此村住，不觉风光好。花少莺亦稀，年年春暗老。

卷433_12 「梦裴相公」白居易
　　五年生死隔，一夕魂梦通。梦中如往日，同直金銮宫。
　　仿佛金紫色，分明冰玉容。勤勤相眷意，亦与平生同。
　　既寤知是梦，悯然情未终。追想当时事，何殊昨夜中。
　　自我学心法，万缘成一空。今朝为君子，流涕一沾胸。

卷433_13 「昼寝」白居易
　　坐整白单衣，起穿黄草履。朝餐盥漱毕，徐下阶前步。
　　暑风微变候，昼刻渐加数。院静地阴阴，鸟鸣新叶树。
　　独行还独卧，夏景殊未暮。不作午时眠，日长安可度。

卷433_14 「别行简（时行简辟卢坦剑南东川府）」白居易
　　漠漠病眼花，星星愁鬓雪。筋骸已衰惫，形影仍分诀。
　　梓州二千里，剑门五六月。岂是远行时，火云烧栈热。
　　何言巾上泪，乃是肠中血。念此早归来，莫作经年别。

卷433_15 「观儿戏」白居易
　　髫龀七八岁，绮纨三四儿。弄尘复斗草，尽日乐嬉嬉。
　　堂上长年客，鬓间新有丝。一看竹马戏，每忆童騃时。
　　童騃饶戏乐，老大多忧悲。静念彼与此，不知谁是痴。

卷433_16 「叹常生」白居易
　　西村常氏子，卧疾不须臾。前旬犹访我，今日忽云殂。
　　时我病多暇，与之同野居。园林青蔼蔼，相去数里馀。
　　村邻无好客，所遇唯农夫。之子何如者，往还犹胜无。
　　于今亦已矣，可为一长吁。

卷433_17 「寄元九」白居易
　　一病经四年，亲朋书信断。穷通合易交，自笑知何晚。
　　元君在荆楚，去日唯云远。彼独是何人，心如石不转。
　　忧我贫病身，书来唯劝勉。上言少愁苦，下道加餐饭。
　　怜君为谪吏，穷薄家贫褊。三寄衣食资，数盈二十万。
　　岂是贪衣食，感君心缱绻。念我口中食，分君身上暖。
　　不因身病久，不因命多蹇。平生亲友心，岂得知深浅。

卷433_18 「以镜赠别」白居易
　　人言似明月，我道胜明月。明月非不明，一年十二缺。
　　岂如玉匣里，如水常澄澈。月破天暗时，圆明独不歇。
　　我惭貌丑老，绕鬓斑斑雪。不如赠少年，回照青丝发。
　　因君千里去，持此将为别。

卷433_19 「城上对月，期友人不至」白居易
　　古人惜昼短，劝令秉烛游。况此迢迢夜，明月满西楼。
　　复有盈尊酒，置在城上头。期君君不至，人月两悠悠。
　　照水烟波白，照人肌发秋。清光正如此，不醉即须愁。

卷433_20 「念金銮子二首」白居易
　　衰病四十身，娇痴三岁女。非男犹胜无，慰情时一抚。
　　一朝舍我去，魂影无处所。况念夭札时，呕哑初学语。
　　始知骨肉爱，乃是忧悲聚。唯思未有前，以理遣伤苦。
　　忘怀日已久，三度移寒暑。今日一伤心，因逢旧乳母。
　　与尔为父子，八十有六旬。忽然又不见，迩来三四春。
　　形质本非实，气聚偶成身。恩爱元是妄，缘合暂为亲。
　　念兹庶有悟，聊用遣悲辛。暂将理自夺，不是忘情人。

卷433_21 「对酒」白居易
　　人生一百岁，通计三万日。何况百岁人，人间百无一。
　　贤愚共零落，贵贱同埋没。东岱前后魂，北邙新旧骨。
　　复闻药误者，为爱延年术。又有忧死者，为贪政事笔。
　　药误不得老，忧死非因疾。谁言人最灵，知得不知失。
　　何如会亲友，饮此杯中物。能沃烦虑消，能陶真性出。
　　所以刘阮辈，终年醉兀兀。

卷433_22 「渭村雨归」白居易
　　渭水寒渐落，离离蒲稗苗。闲傍沙边立，看人刈苇苕。
　　近水风景冷，晴明犹寂寥。复兹夕阴起，野色重萧条。
　　萧条独归路，暮雨湿村桥。

卷433_23 「谕怀」白居易
　　黑头日已白，白面日已黑。人生未死间，变化何终极。
　　常言在己者，莫若形与色。一朝改变来，止遏不能得。
　　况彼身外事，悠悠通与塞。

卷433_24 「喜友至留宿」白居易
　　村中少宾客，柴门多不开。忽闻车马至，云是故人来。
　　况值风雨夕，愁心正悠哉。愿君且同宿，尽此手中杯。
　　人生开口笑，百年都几回。

卷433_25 「西原晚望」白居易
　　花菊引闲行，行上西原路。原上晚无人，因高聊四顾。
　　南阡有烟火，北陌连墟墓。村邻何萧疏，近者犹百步。
　　吾庐在其下，寂寞风日暮。门外转枯蓬，篱根伏寒兔。
　　故园汴水上，离乱不堪去。近岁始移家，飘然此村住。
　　新屋五六间，古槐八九树。便是衰病身，此生终老处。

卷433_26 「感镜」白居易
　　美人与我别，留镜在匣中。自从花颜去，秋水无芙蓉。
　　经年不开匣，红埃覆青铜。今朝一拂拭，自照憔悴容。
　　照罢重惆怅，背有双盘龙。

卷433_27 「村居卧病三首」白居易
　　戚戚抱羸病，悠悠度朝暮。夏木才结阴，秋兰已含露。
　　前日巢中卵，化作雏飞去。昨日穴中虫，蜕为蝉上树。
　　四时未尝歇，一物不暂住。唯有病客心，沉然独如故。
　　新秋久病容，起步村南道。尽日不逢人，虫声遍荒草。
　　西风吹白露，野绿秋仍早。草木犹未伤，先伤我怀抱。
　　朱颜与玄鬓，强健几时好。况为忧病侵，不得依年老。
　　种黍三十亩，雨来苗渐大。种薤二十畦，秋来欲堪刈。
　　望黍作冬酒，留薤为春菜。荒村百物无，待此养衰瘵。
　　葺庐备阴雨，补褐防寒岁。病身知几时，且作明年计。

卷433_28 「沐浴」白居易
　　经年不沐浴，尘垢满肌肤。今朝一澡濯，衰瘦颇有馀。
　　老色头鬓白，病形支体虚。衣宽有剩带，发少不胜梳。
　　自问今年几，春秋四十初。四十已如此，七十复何知。

卷433_29 「栽松二首」白居易
　　小松未盈尺，心爱手自移。苍然涧底色，云湿烟霏霏。
　　栽植我年晚，长成君性迟。如何过四十，种此数寸枝。
　　得见成阴否，人生七十稀。
　　爱君抱晚节，怜君含直文。欲得朝朝见，阶前故种君。
　　知君死则已，不死会凌云。

卷433_30 「病中友人相访」白居易
　　卧久不记日，南窗昏复昏。萧条草檐下，寒雀朝夕闻。
　　强扶床前杖，起向庭中行。偶逢故人至，便当一逢迎。
　　移榻就斜日，披裘倚前楹。闲谈胜服药，稍觉有心情。

卷433_31 「自觉二首」白居易
　　四十未为老，忧伤早衰恶。前岁二毛生，今年一齿落。
　　形骸日损耗，心事同萧索。夜寝与朝餐，其间味亦薄。
　　同岁崔舍人，容光方灼灼。始知年与貌，衰盛随忧乐。
　　畏老老转迫，忧病病弥缚。不畏复不忧，是除老病药。
　　朝哭心所爱，暮哭心所亲。亲爱零落尽，安用身独存。
　　几许平生欢，无限骨肉恩。结为肠间痛，聚作鼻头辛。
　　悲来四支缓，泣尽双眸昏。所以年四十，心如七十人。
　　我闻浮屠教，中有解脱门。置心为止水，视身如浮云。
　　斗擞垢秽衣，度脱生死轮。胡为恋此苦，不去犹逡巡。
　　回念发弘愿，愿此见在身。但受过去报，不结将来因。
　　誓以智慧水，永洗烦恼尘。不将恩爱子，更种悲忧根。

卷433_32 「夜雨有念」白居易
　　以道治心气，终岁得晏然。何乃戚戚意，忽来风雨天。
　　既非慕荣显，又不恤饥寒。胡为悄不乐，抱膝残灯前。
　　形影暗相问，心默对以言。骨肉能几人，各在天一端。
　　吾兄寄宿州，吾弟客东川。南北五千里，吾身在中间。
　　欲去病未能，欲住心不安。有如波上舟，此缚而彼牵。
　　自我向道来，于今六七年。炼成不二性，消尽千万缘。
　　唯有恩爱火，往往犹熬煎。岂是药无效，病多难尽蠲。

卷433_33 「寄杨六（杨摄万年县尉，余为赞善大夫）」白居易
　　青宫官冷静，赤县事繁剧。一闲复一忙，动作经时隔。
　　清觞久废酌，白日顿虚掷。念此忽踟蹰，悄然心不适。
　　岂无旧交结，久别或迁易。亦有新往还，相见多形迹。
　　唯君于我分，坚久如金石。何况老大来，人情重姻戚。
　　会稀岁月急，此事真可惜。几回开口笑，便到髭须白。
　　公门苦鞅掌，尽日无闲隙。犹冀乘暝来，静言同一夕。

卷433_34 「送春」白居易
　　三月三十日，春归日复暮。惆怅问春风，明朝应不住。
　　送春曲江上，眷眷东西顾。但见扑水花，纷纷不知数。
　　人生似行客，两足无停步。日日进前程，前程几多路。
　　兵刀与水火，尽可违之去。唯有老到来，人间无避处。
　　感时良为已，独倚池南树。今日送春心，心如别亲故。

卷433_35 「哭李三」白居易
　　去年渭水曲，秋时访我来。今年常乐里，春日哭君回。
　　哭君仰问天，天意安在哉。若必夺其寿，何如不与才。
　　落然身后事，妻病女婴孩。

卷433_36 「别李十一后重寄（自此后诗江州路上作）」白居易
　　秋日正萧条，驱车出蓬荜。回望青门道，目极心郁郁。
　　岂独恋乡土，非关慕簪绂。所怆别李君，平生同道术。
　　俱承金马诏，联秉谏臣笔。共上青云梯，中途一相失。
　　江湖我方往，朝廷君不出。蕙带与华簪，相逢是何日。

卷433_37 「初出蓝田路作」白居易
　　停骖问前路，路在秋云里。苍苍县南道，去途从此始。
　　绝顶忽上盘，众山皆下视。下视千万峰，峰头如浪起。
　　朝经韩公坡，夕次蓝桥水。浔阳近四千，始行七十里。
　　人烦马蹄跙，劳苦已如此。

卷433_38 「仙娥峰下作」白居易
　　我为东南行，始登商山道。商山无数峰，最爱仙娥好。
　　参差树若插，匼匝云如抱。渴望寒玉泉，香闻紫芝草。
　　青崖屏削碧，白石床铺缟。向无如此物，安足留四皓。
　　感彼私自问，归山何不早。可能尘土中，还随众人老。

卷433_39 「微雨夜行」白居易
　　漠漠秋云起，稍稍夜寒生。但觉衣裳湿，无点亦无声。

卷433_40 「再到襄阳访问旧居」白居易
　　昔到襄阳日，髯髯初有髭。今过襄阳日，髭鬓半成丝。
　　旧游都是梦，乍到忽如归。东郭蓬蒿宅，荒凉今属谁。
　　故知多零落，闾井亦迁移。独有秋江水，烟波似旧时。

卷433_41 「寄微之三首」白居易
　　江州望通州，天涯与地末。有山万丈高，有江千里阔。
　　间之以云雾，飞鸟不可越。谁知千古险，为我二人设。
　　通州君初到，郁郁愁如结。江州我方去，迢迢行未歇。
　　道路日乖隔，音信日断绝。因风欲寄语，地远声不彻。
　　生当复相逢，死当从此别。
　　君游襄阳日，我在长安住。今君在通州，我过襄阳去。
　　襄阳九里郭，楼堞连云树。顾此稍依依，是君旧游处。
　　苍茫兼葭水，中有浔阳路。此去更相思，江西少亲故。
　　去国日已远，喜逢物似人。如何含此意，江上坐思君。
　　有如河岳气，相合方氛氲。狂风吹中绝，两处成孤云。
　　风回终有时，云合岂无因。努力各自爱，穷通我尔身。

卷433_42 「舟中雨夜」白居易
　　江云暗悠悠，江风冷修修。夜雨滴船背，风浪打船头。
　　船中有病客，左降向江州。

卷433_43 「夜闻歌者（宿鄂州）」白居易
　　夜泊鹦鹉洲，江月秋澄澈。邻船有歌者，发词堪愁绝。
　　歌罢继以泣，泣声通复咽。寻声见其人，有妇颜如雪。
　　独倚帆樯立，娉婷十七八。夜泪如真珠，双双堕明月。
　　借问谁家妇，歌泣何凄切。一问一沾襟，低眉终不说。

卷433_44 「江楼闻砧（江州作）」白居易
　　江人授衣晚，十月始闻砧。一夕高楼月，万里故园心。

卷433_45 「宿东林寺」白居易
　　经窗灯焰短，僧炉火气深。索落庐山夜，风雪宿东林。

卷433_46 「忆洛下故园（时淮汝寇戎未灭）」白居易
　　浔阳迁谪地，洛阳离乱年。烟尘三川上，炎瘴九江边。
　　乡心坐如此，秋风仍飒然。

卷433_47 「赠别崔五」白居易
　　朝送南去客，暮迎北来宾。孰云当大路，少遇心所亲。
　　劳者念息肩，热者思濯身。何如愁独日，忽见平生人。
　　平生已不浅，是日重殷勤。问从何处来，及此江亭春。
　　江天春多阴，夜月隔重云。移尊树间饮，灯照花纷纷。
　　一会不易得，馀事何足云。明旦又分手，今夕且欢忻。

卷433_48 「春晚寄微之」白居易
　　三月江水阔，悠悠桃花波。年芳与心事，此地共蹉跎。
　　南国方谴谪，中原正兵戈。眼前故人少，头上白发多。
　　通州更迢递，春尽复如何。

卷433_49 「渐老」白居易
　　今朝复明日，不觉年齿暮。白发逐梳落，朱颜辞镜去。
　　当春颇愁寂，对酒寡欢趣。遇境多怆辛，逢人益敦故。
　　形质属天地，推迁从不住。所怪少年心，销磨落何处。

卷433_50 「送幼史」白居易
　　淮右寇未散，江西岁再徂。故里干戈地，行人风雪途。
　　此时与尔别，江畔立踟蹰。

卷433_51 「夜雪」白居易
　　已讶衾枕冷，复见窗户明。夜深知雪重，时闻折竹声。

卷433_52 「寄行简」白居易
　　郁郁眉多敛，默默口寡言。岂是愿如此，举目谁与欢。
　　去春尔西征，从事巴蜀间。今春我南谪，抱疾江海壖。
　　相去六千里，地绝天邈然。十书九不达，何以开忧颜。
　　渴人多梦饮，饥人多梦餐。春来梦何处，合眼到东川。

卷433_53 「首夏」白居易
　　孟夏百物滋，动植一时好。麋鹿乐深林，虫蛇喜丰草。
　　翔禽爱密叶，游鳞悦新藻。天和遗漏处，而我独枯槁。
　　一身在天末，骨肉皆远道。旧国无来人，寇戎尘浩浩。
　　沉忧竟何益，只自劳怀抱。不如放身心，冥然任天造。
　　浔阳多美酒，可使杯不燥。湓鱼贱如泥，烹炙无昏早。
　　朝饭山下寺，暮醉湖中岛。何必归故乡，兹焉可终老。

卷433_54 「孟夏思渭村旧居寄舍弟」白居易
　　啧啧雀引雏，稍稍笋成竹。时物感人情，忆我故乡曲。
　　故园渭水上，十载事樵牧。手种榆柳成，阴阴覆墙屋。
　　兔隐豆苗肥，鸟鸣桑椹熟。前年当此时，与尔同游瞩。
　　诗书课弟侄，农圃资童仆。日暮麦登场，天晴蚕坼簇。
　　弄泉南涧坐，待月东亭宿。兴发饮数杯，闷来棋一局。
　　一朝忽分散，万里仍羁束。井鲋思反泉，笼莺悔出谷。
　　九江地卑湿，四月天炎燠。苦雨初入梅，瘴云稍含毒。
　　泥秧水畦稻，灰种畬田粟。已讶殊岁时，仍嗟异风俗。
　　闲登郡楼望，日落江山绿。归雁拂乡心，平湖断人目。
　　殊方我漂泊，旧里君幽独。何时同一瓢，饮水心亦足。

卷433_55 「早蝉」白居易
　　六月初七日，江头蝉始鸣。石楠深叶里，薄暮两三声。
　　一催衰鬓色，再动故园情。西风殊未起，秋思先秋生。
　　忆昔在东掖，宫槐花下听。今朝无限思，云树绕湓城。

卷433_56 「感情」白居易
　　中庭晒服玩，忽见故乡履。昔赠我者谁，东邻婵娟子。
　　因思赠时语，特用结终始。永愿如履綦，双行复双止。
　　自吾谪江郡，漂荡三千里。为感长情人，提携同到此。
　　今朝一惆怅，反覆看未已。人只履犹双，何曾得相似。
　　可嗟复可惜，锦表绣为里。况经梅雨来，色黯花草死。

卷433_57 「南湖晚秋」白居易
　　八月白露降，湖中水方老。旦夕秋风多，衰荷半倾倒。
　　手攀青枫树，足蹋黄芦草。惨澹老容颜，冷落秋怀抱。
　　有兄在淮楚，有弟在蜀道。万里何时来，烟波白浩浩。

卷433_58 「郡厅有树，晚荣早凋，人不识名，因题其上」白居易
　　浔阳郡厅后，有树不知名。秋先梧桐落，春后桃李荣。
　　五月始萌动，八月已凋零。左右皆松桂，四时郁青青。
　　岂量雨露恩，沾濡不均平。荣枯各有分，天地本无情。
　　顾我亦相类，早衰向晚成。形骸少多病，三十不丰盈。
　　毛鬓早改变，四十白髭生。谁教两萧索，相对此江城。

卷433_59 「感秋怀微之」白居易
　　叶下湖又波，秋风此时至。谁知濩落心，先纳萧条气。
　　推移感流岁，漂泊思同志。昔为烟霄侣，今作泥涂吏。
　　白鸥毛羽弱，青凤文章异。各闭一笼中，岁晚同憔悴。

卷433_60 「因沐感发，寄朗上人二首」白居易
　　年长身转慵，百事无所欲。乃至头上发，经年方一沐。
　　沐稀发苦落，一沐仍半秃。短鬓经霜蓬，老面辞春木。
　　强年过犹近，衰相来何速。应是烦恼多，心焦血不足。
　　渐少不满把，渐短不盈尺。况兹短少中，日夜落复白。
　　既无神仙术，何除老死籍。只有解脱门，能度衰苦厄。
　　掩镜望东寺，降心谢禅客。衰白何足言，剃落犹不惜。

卷433_61 「早蝉」白居易
　　月出先照山，风生先动水。亦如早蝉声，先入闲人耳。
　　一闻愁意结，再听乡心起。渭上新蝉声，先听浑相似。
　　衡门有谁听，日暮槐花里。

卷433_62 「苦热喜凉」白居易
　　经时苦炎暑，心体但烦倦。白日一何长，清秋不可见。
　　岁功成者去，天数极则变。潜知寒燠间，迁次如乘传。
　　火云忽朝敛，金风俄夕扇。枕簟遂清凉，筋骸稍轻健。
　　因思望月侣，好卜迎秋宴。竟夜无客来，引杯还自劝。

卷433_63 「早秋晚望，兼呈韦侍郎」白居易
　　九派绕孤城，城高生远思。人烟半在船，野水多于地。
　　穿霞日脚直，驱雁风头利。去国来几时，江上秋三至。
　　夫君亦沦落，此地同飘寄。悯默向隅心，摧颓触笼翅。
　　且谋眼前计，莫问胸中事。浔阳酒甚浓，相劝时时醉。

卷433_64 「司马宅」白居易
　　雨径绿芜合，霜园红叶多。萧条司马宅，门巷无人过。
　　唯对大江水，秋风朝夕波。

卷433_65 「司马厅独宿」白居易
　　荒凉满庭草，偃亚侵檐竹。府吏下厅帘，家僮开被襆.
　　数声城上漏，一点窗间烛。官曹冷似冰，谁肯来同宿。

卷433_66 「梦与李七、庾三十三同访元九」白居易
　　夜梦归长安，见我故亲友。损之在我左，顺之在我右。
　　云是二月天，春风出携手。同过靖安里，下马寻元九。
　　元九正独坐，见我笑开口。还指西院花，仍开北亭酒。
　　如言各有故，似惜欢难久。神合俄顷间，神离欠伸后。
　　觉来疑在侧，求索无所有。残灯影闪墙，斜月光穿牖。
　　天明西北望，万里君知否。老去无见期，踟蹰搔白首。

卷433_67 「秋槿」白居易
　　风露飒已冷，天色亦黄昏。中庭有槿花，荣落同一晨。
　　秋开已寂寞，夕陨何纷纷。正怜少颜色，复叹不逡巡。
　　感此因念彼，怀哉聊一陈。男儿老富贵，女子晚婚姻。
　　头白始得志，色衰方事人。后时不获已，安得如青春。

卷433_68 「答元郎中、杨员外喜乌见寄（四十四字成）」白居易
　　南宫鸳鸯地，何忽乌来止。故人锦帐郎，闻乌笑相视。
　　疑乌报消息，望我归乡里。我归应待乌头白，
　　惭愧元郎误欢喜。

　　　　　　　　　　　　　　卷四百三十四

卷434_1 「初入峡有感」白居易
　　上有万仞山，下有千丈水。苍苍两岸间，阔狭容一苇。
　　瞿唐呀直泻，滟滪屹中峙。未夜黑岩昏，无风白浪起。
　　大石如刀剑，小石如牙齿。一步不可行，况千三百里。
　　苒箬竹蔑zB，欹危楫师趾。一跌无完舟，吾生系于此。
　　常闻仗忠信，蛮貊可行矣。自古漂沉人，岂尽非君子。
　　况吾时与命，蹇舛不足恃。常恐不才身，复作无名死。

卷434_9 「过昭君村（村在归州东北四十里）」白居易
　　灵珠产无种，彩云出无根。亦如彼姝子，生此遐陋村。
　　至丽物难掩，遽选入君门。独美众所嫉，终弃出塞垣。
　　唯此希代色，岂无一顾恩。事排势须去，不得由至尊。
　　白黑既可变，丹青何足论。竟埋代北骨，不返巴东魂。
　　惨澹晚云水，依稀旧乡园。妍姿化已久，但有村名存。
　　村中有遗老，指点为我言。不取往者戒，恐贻来者冤。
　　至今村女面，烧灼成瘢痕。

卷434_10 「自江州至忠州」白居易
　　前在浔阳日，已叹宾朋寡。忽忽抱忧怀，出门无处写。
　　今来转深僻，穷峡巅山下。五月断行舟，滟堆正如马。
　　巴人类猿狖，矍铄满山野。敢望见交亲，喜逢似人者。

卷434_11 「初到忠州登东楼，寄万州杨八使君」白居易
　　山束邑居窄，峡牵气候偏。林峦少平地，雾雨多阴天。
　　隐隐煮盐火，漠漠烧畬烟。赖此东楼夕，风月时翛然。
　　凭轩望所思，目断心涓涓。背春有去雁，上水无来船。
　　我怀巴东守，本是关西贤。平生已不浅，流落重相怜。
　　水梗漂万里，笼禽囚五年。新恩同雨露，远郡邻山川。
　　书信虽往复，封疆徒接连。其如美人面，欲见杳无缘。

卷434_12 「郡中」白居易
　　乡路音信断，山城日月迟。欲知州近远，阶前摘荔枝。

卷434_13 「西楼夜」白居易
　　悄悄复悄悄，城隅隐林杪。山郭灯火稀，峡天星汉少。
　　年光东流水，生计南枝鸟。月没江沈沈，西楼殊未晓。

卷434_14 「东楼晓」白居易
　　脉脉复脉脉，东楼无宿客。城暗云雾多，峡深田地窄。
　　宵灯尚留焰，晨禽初展翮。欲知山高低，不见东方白。

卷434_15 「寄王质夫」白居易
　　忆始识君时，爱君世缘薄。我亦吏王畿，不为名利著。
　　春寻仙游洞，秋上云居阁。楼观水潺潺，龙潭花漠漠。
　　吟诗石上坐，引酒泉边酌。因话出处心，心期老岩壑。
　　忽从风雨别，遂被簪缨缚。君作出山云，我为入笼鹤。
　　笼深鹤残悴，山远云飘泊。去处虽不同，同负平生约。
　　今来各何在，老去随所托。我守巴南城，君佐征西幕。
　　年颜渐衰飒，生计仍萧索。方含去国愁，且羡从军乐。
　　旧游疑是梦，往事思如昨。相忆春又深，故山花正落。

卷434_16 「南宾郡斋即事，寄杨万州」白居易
　　山上巴子城，山下巴江水。中有穷独人，强名为刺史。
　　时时窃自哂，刺史岂如是。仓粟喂家人，黄缣裹妻子。
　　莓苔翳冠带，雾雨霾楼雉。衙鼓暮复朝，郡斋卧还起。
　　回头望南浦，亦在烟波里。而我复何嗟，夫君犹滞此。

卷434_17 「招萧处士」白居易
　　峡内岂无人，所逢非所思。门前亦有客，相对不相知。
　　仰望但云树，俯顾惟妻儿。寝食起居外，端然无所为。
　　东郊萧处士，聊可与开眉。能饮满杯酒，善吟长句诗。
　　庭前吏散后，江畔路乾时。请君携竹杖，一赴郡斋期。

卷434_18 「庭槐」白居易
　　南方饶竹树，唯有青槐稀。十种七八死，纵活亦支离。
　　何此郡庭下，一株独华滋。蒙蒙碧烟叶，袅袅黄花枝。
　　我家渭水上，此树荫前墀。忽向天涯见，忆在故园时。
　　人生有情感，遇物牵所思。树木犹复尔，况见旧亲知。

卷434_19 「送客回晚兴」白居易
　　城上云雾开，沙头风浪定。参差乱山出，澹泞平江净。
　　行客舟已远，居人酒初醒。袅袅秋竹梢，巴蝉声似磬。

卷434_20 「东楼竹」白居易
　　潇洒城东楼，绕楼多修竹。森然一万竿，白粉封青玉。

卷帘睡初觉，欹枕看未足。影转色入楼，床席生浮绿。
　　空城绝宾客，向夕弥幽独。楼上夜不归，此君留我宿。

卷434_21 「九日登巴台」白居易
　　黍香酒初熟，菊暖花未开。闲听竹枝曲，浅酌茱萸杯。
　　去年重阳日，漂泊湓城隈。今岁重阳日，萧条巴子台。
　　旅鬓寻已白，乡书久不来。临觞一搔首，座客亦裴回。

卷434_22 「东城寻春」白居易
　　老色日上面，欢情日去心。今既不如昔，后当不如今。
　　今犹未甚衰，每事力可任。花时仍爱出，酒后尚能吟。
　　但恐如此兴，亦随日销沉。东城春欲老，勉强一来寻。

卷434_23 「江上送客」白居易
　　江花已萎绝，江草已消歇。远客何处归，孤舟今日发。
　　杜鹃声似哭，湘竹斑如血。共是多感人，仍为此中别。

卷434_24 「桐花」白居易
　　春令有常候，清明桐始发。何此巴峡中，桐花开十月。
　　岂伊物理变，信是土宜别。地气反寒暄，天时倒生杀。
　　草木坚强物，所禀固难夺。风候一参差，荣枯遂乖剌。
　　况吾北人性，不耐南方热。强羸寿夭间，安得依时节。

卷434_25 「早祭风伯，因怀李十一舍人」白居易
　　远郡虽褊陋，时祀奉朝经。夙兴祭风伯，天气晓冥冥。
　　导骑与从吏，引我出东坰.水雾重如雨，山火高于星。
　　忽忆早朝日，与君趋紫庭。步登龙尾道，却望终南青。
　　一别身向老，所思心未宁。至今想在耳，玉音尚玲玲。

卷434_26 「花下对酒二首」白居易
　　蔼蔼江气春，南宾闰正月。梅樱与桃杏，次第城上发。
　　红房烂簇火，素艳纷团雪。香惜委风飘，愁牵压枝折。
　　楼中老太守，头上新白发。冷澹病心情，暄和好时节。
　　故园音信断，远郡亲宾绝。欲问花前尊，依然为谁设。
　　引手攀红樱，红樱落似霰。仰首看白日，白日走如箭。
　　年芳与时景，顷刻犹衰变。况是血肉身，安能长强健。
　　人心苦迷执，慕贵忧贫贱。愁色常在眉，欢容不上面。
　　况吾头半白，把镜非不见。何必花下杯，更待他人劝。

卷434_27 「不二门」白居易
　　两眼日将暗，四肢渐衰瘦。束带剩昔围，穿衣妨宽袖。
　　流年似江水，奔注无昏昼。志气与形骸，安得长依旧。
　　亦曾登玉陛，举措多纰缪。至今金阙籍，名姓独遗漏。
　　亦曾烧大药，消息乖火候。至今残丹砂，烧乾不成就。
　　行藏事两失，忧恼心交斗。化作憔悴翁，抛身在荒陋。
　　坐看老病逼，须得医王救。唯有不二门，其间无夭寿。

卷434_28 「我身」白居易
　　我身何所似，似彼孤生蓬。秋霜剪根断，浩浩随长风。
　　昔游秦雍间，今落巴蛮中。昔为意气郎，今作寂寥翁。
　　外貌虽寂寞，中怀颇冲融。赋命有厚薄，委心任穷通。
　　通当为大鹏，举翅摩苍穹。穷则为鹪鹩，一枝足自容。
　　苟知此道者，身穷心不穷。

卷434_29 「哭王质夫」白居易
　　仙游寺前别，别来十年馀。生别犹怏怏，死别复何如。
　　客从梓潼来，道君死不虚。惊疑心未信，欲哭复踟蹰。
　　踟蹰寝门侧，声发涕亦俱。衣上今日泪，箧中前月书。
　　怜君古人风，重有君子儒。篇咏陶谢辈，风流嵇阮徒。
　　出身既蹇屯，生世仍须臾。诚知天至高，安得不一呼。
　　江南有毒蟒，江北有妖狐。皆享千年寿，多于王质夫。
　　不知彼何德，不识此何辜。

卷434_30 「东坡种花二首」白居易
　　持钱买花树，城东坡上栽。但购有花者，不限桃杏梅。
　　百果参杂种，千枝次第开。天时有早晚，地力无高低。
　　红者霞艳艳，白者雪皑皑。游蜂逐不去，好鸟亦来栖。
　　前有长流水，下有小平台。时拂台上石，一举风前杯。
　　花枝荫我头，花蕊落我怀。独酌复独咏，不觉月平西。
　　巴俗不爱花，竟春无人来。唯此醉太守，尽日不能回。
　　东坡春向暮，树木今何如。漠漠花落尽，翳翳叶生初。
　　每日领童仆，荷锄仍决渠。刬土壅其本，引泉溉其枯。
　　小树低数尺，大树长丈馀。封植来几时，高下随扶疏。
　　养树既如此，养民亦何殊。将欲茂枝叶，必先救根株。
　　云何救根株，劝农均赋租。云何茂枝叶，省事宽刑书。
　　移此为郡政，庶几甿俗苏。

卷434_31 「登城东古台」白居易
　　迢迢东郊上，有土青崔嵬。不知何代物，疑是巴王台。
　　巴歌久无声，巴宫没黄埃。靡靡春草合，牛羊缘四隈。
　　我来一登眺，目极心悠哉。始见江山势，峰叠水环回。
　　凭高视听旷，向远胸襟开。唯有故园念，时时东北来。

卷434_32 「哭诸故人，因寄元八」白居易
　　昨日哭寝门，今日哭寝门。借问所哭谁，无非故交亲。
　　伟卿既长往，质夫亦幽沦。屈指数年世，收涕自思身。
　　彼皆少于我，先为泉下人。我今头半白，焉得身久存。
　　好狂元郎中，相识二十春。昔见君生子，今闻君抱孙。
　　存者尽老大，逝者已成尘。早晚升平宅，开眉一见君。

卷434_33 「郡中春宴，因赠诸客」白居易
　　仆本儒家子，待诏金马门。尘忝亲近地，孤负圣明恩。
　　一旦奉优诏，万里牧远人。可怜岛夷帅，自称为使君。
　　身骑牂牁马，口食涂江鳞。暗澹绯衫故，斓斑白发新。
　　是时岁二月，玉历布春分。颁条示皇泽，命宴及良辰。
　　冉冉趋府吏，蚩蚩聚州民。有如蛰虫鸟，亦应天地春。
　　薰草席铺坐，藤枝酒注樽。中庭无平地，高下随所陈。
　　蛮鼓声坎坎，巴女舞蹲蹲。使君居上头，掩口语众宾。
　　勿笑风俗陋，勿欺官府贫。蜂巢与蚁穴，随分有君臣。

卷434_34 「开元寺东池早春」白居易
　　池水暖温暾，水清波潋滟。簇簇青泥中，新蒲叶如剑。
　　梅房小白裹，柳彩轻黄染。顺气草熏熏，适情鸥泛泛。
　　旧游成梦寐，往事随阳焱。芳物感幽怀，一动平生念。

卷434_35 「东溪种柳」白居易
　　野性爱栽植，植柳水中坻。乘春持斧斫，裁截而树之。
　　长短既不一，高下随所宜。倚岸埋大干，临流插小枝。
　　松柏不可待，楩楠固难移。不如种此树，此树易荣滋。
　　无根亦可活，成阴况非迟。三年未离郡，可以见依依。
　　种罢水边憩，仰头闲自思。富贵本非望，功名须待时。
　　不种东溪柳，端坐欲何为。

卷434_36 「卧小斋」白居易
　　朝起视事毕，晏坐饱食终。散步长廊下，卧退小斋中。
　　拙政自多暇，幽情谁与同。孰云二千石，心如田野翁。

卷434_37 「步东坡」白居易
　　朝上东坡步，夕上东坡步。东坡何所爱，爱此新成树。
　　种植当岁初，滋荣及春暮。信意取次栽，无行亦无数。
　　绿阴斜景转，芳气微风度。新叶鸟下来，萎花蝶飞去。
　　闲携斑竹杖，徐曳黄麻屦。欲识往来频，青芜成白路。

卷434_38 「征秋税毕，题郡南亭」白居易
　　高城直下视，蠢蠢见巴蛮。安可施政教，尚不通语言。
　　且喜赋敛毕，幸闻闾井安。岂伊循良化，赖此丰登年。
　　案牍既简少，池馆亦清闲。秋雨檐果落，夕钟林鸟还。
　　南亭日潇洒，偃卧恣疏顽。

卷434_39 「蚊蟆」白居易
　　巴徼炎毒早，二月蚊蟆生。咂肤拂不去，绕耳薨薨声。
　　斯物颇微细，中人初甚轻。如有肤受谮，久则疮痏成。
　　痏成无奈何，所要防其萌。幺虫何足道，潜喻儆人情。

卷434_40 「登龙昌上寺望江南山，怀钱舍人」白居易
　　骑马出西郭，悠悠欲何之。独上高寺去，一与白云期。
　　虚槛晚潇洒，前山碧参差。忽似青龙阁，同望玉峰时。
　　因咏松雪句，永怀鸾鹤姿。六年不相见，况乃隔荣衰。

卷434_41 「郊下」白居易
　　西日照高树，树头子规鸣。东风吹野水，水畔江蓠生。
　　尽日看山立，有时寻涧行。兀兀长如此，何许似专城。

卷434_42 「遣怀」白居易
　　乐往必悲生，泰来由否极。谁言此数然，吾道何终塞。
　　尝求詹尹卜，拂龟竟默默。亦曾仰问天，天但苍苍色。
　　自兹唯委命，名利心双息。近日转安闲，乡园亦休忆。
　　回看世间苦，苦在求不得。我今无所求，庶离忧悲域。

卷434_43 「岁晚」白居易
　　霜降水返壑，风落木归山。冉冉岁将宴，物皆复本源。
　　何此南迁客，五年独未还。命屯分已定，日久心弥安。
　　亦尝心与口，静念私自言。去国固非乐，归乡未必欢。
　　何须自生苦，舍易求其难。

卷434_44 「负冬日」白居易
　　杲杲冬日出，照我屋南隅。负暄闭目坐，和气生肌肤。
　　初似饮醇醪，又如蛰者苏。外融百骸畅，中适一念无。
　　旷然忘所在，心与虚空俱。

卷434_45 「委顺」白居易
　　山城虽荒芜，竹树有嘉色。郡俸诚不多，亦足充衣食。
　　外累由心起，心宁累自息。尚欲忘家乡，谁能算官职。
　　宜怀齐远近，委顺随南北。归去诚可怜，天涯住亦得。

卷434_46 「宿溪翁（时初除郎官赴朝）」白居易
　　众心爱金玉，众口贪酒肉。何如此溪翁，饮瓢亦自足。
　　溪南刈薪草，溪北修墙屋。岁种一顷田，春驱两黄犊。
　　于中甚安适，此外无营欲。溪畔偶相逢，庵中遂同宿。
　　醉翁向朝市，问我何官禄。虚言笑杀翁，郎官应列宿。

卷434_47 「重过寿泉，忆与杨九别时，因题店壁」白居易
　　商州南十里，有水名寿泉。涌出石崖下，流经山店前。
　　忆昔相送日，我去君言还。寒波与老泪，此地共潺湲。
　　一去历万里，再来经六年。形容已变改，处所犹依然。
　　他日君过此，殷勤吟此篇。

卷434_48 「西掖早秋直夜书意（自此后中书舍人时作）」白居易
　　凉风起禁掖，新月生宫沼。夜半秋暗来，万年枝袅袅。
　　炎凉递时节，钟鼓交昏晓。遇圣惜年衰，报恩愁力小。
　　素餐无补益，朱绶虚缠绕。冠盖栖野云，稻粱养山鸟。
　　量能私自省，所得已非少。五品不为贱，五十不为夭。
　　若无知足心，贪求何日了。

卷434_49 「庭松」白居易
　　堂下何所有，十松当我阶。乱立无行次，高下亦不齐。
　　高者三丈长，下者十尺低。有如野生物，不知何人栽。
　　接以青瓦屋，承之白沙台。朝昏有风月，燥湿无尘泥。
　　疏韵秋槭槭，凉阴夏凄凄。春深微雨夕，满叶珠蓑蓑。
　　岁暮大雪天，压枝玉皑皑。四时各有趣，万木非其侪。
　　去年买此宅，多为人所咍。一家二十口，移转就松来。
　　移来有何得，但得烦襟开。即此是益友，岂必交贤才。
　　顾我犹俗士，冠带走尘埃。未称为松主，时时一愧怀。

卷434_50 「竹窗」白居易
　　常爱辋川寺，竹窗东北廊。一别十馀载，见竹未曾忘。
　　今春二月初，卜居在新昌。未暇作厩库，且先营一堂。
　　开窗不糊纸，种竹不依行。意取北檐下，窗与竹相当。
　　绕屋声淅淅，逼人色苍苍。烟通杳霭气，月透玲珑光。
　　是时三伏天，天气热如汤。独此竹窗下，朝回解衣裳。
　　轻纱一幅巾，小簟六尺床。无客尽日静，有风终夜凉。
　　乃知前古人，言事颇谙详。清风北窗卧，可以傲羲皇。

卷434_51 「同韩侍郎游郑家池吟诗小饮」白居易
　　野艇容三人，晚池流浼浼。悠然依棹坐，水思如江海。
　　宿雨洗沙尘，晴风荡烟霭。残阳上竹树，枝叶生光彩。
　　我本偶然来，景物如相待。白鸥惊不起，绿芡行堪采。
　　齿发虽已衰，性灵未云改。逢诗遇杯酒，尚有心情在。

卷434_52 「晚归有感」白居易
　　朝吊李家孤，暮问崔家疾。回马独归来，低眉心郁郁。
　　平生所善者，多不过六七。如何十年间，零落三无一。
　　刘曾梦中见，元向花前失。渐老与谁游，春城好风日。

卷434_53 「曲江感秋二首」白居易
　　元和二年秋，我年三十七。长庆二年秋，我年五十一。
　　中间十四年，六年居谴黜。穷通与荣悴，委运随外物。
　　遂师庐山远，重吊湘江屈。夜听竹枝愁，秋看滟堆没。
　　近辞巴郡印，又秉纶闱笔。晚遇何足言，白发映朱绂。
　　销沉昔意气，改换旧容质。独有曲江秋，风烟如往日。
　　疏芜南岸草，萧飒西风树。秋到未几时，蝉声又无数。
　　莎平绿茸合，莲落青房露。今日临望时，往年感秋处。
　　池中水依旧，城上山如故。独我鬓间毛，昔黑今垂素。
　　荣名与壮齿，相避如朝暮。时命始欲来，年颜已先去。
　　当春不欢乐，临老徒惊误。故作咏怀诗，题于曲江路。

卷434_54 「玩松竹二首」白居易
　　龙蛇隐大泽，麋鹿游丰草。栖凤安于梧，潜鱼乐于藻。
　　吾亦爱吾庐，庐中乐吾道。前松后修竹，偃卧可终老。
　　各附其所安，不知他物好。
　　坐爱前檐前，卧爱北窗北。窗竹多好风，檐松有嘉色。
　　幽怀一以合，俗含随缘息。在尔虽无情，于予即有得。
　　乃知性相近，不必动与植。

卷434_55 「衰病无趣，因吟所怀」白居易
　　朝餐多不饱，夜卧常少睡。自觉寝食间，多无少年味。
　　平生好诗酒，今亦将舍弃。酒唯下药饮，无复曾欢醉。
　　诗多听人吟，自不题一字。病姿与衰相，日夜相继至。
　　况当尚少朝，弥惭居近侍。终当求一郡，聚少渔樵费。
　　合口便归山，不问人间事。

卷434_56 「逍遥咏」白居易
　　亦莫恋此身，亦莫厌此身。此身何足恋，万劫烦恼根。
　　此身何足厌，一聚虚空尘。无恋亦无厌，始是逍遥人。

　　　　　　　　　　　　　　卷四百三十五

卷435_1 「短歌行」白居易
　　曈曈太阳如火色，上行千里下一刻。出为白昼入为夜，
　　圆转如珠住不得。住不得，可奈何，为君举酒歌短歌。
　　歌声苦，词亦苦，四座少年君听取。今夕未竟明夕催，
　　秋风才往春风回。人无根蒂时不驻，朱颜白日相隳颓。
　　劝君且强笑一面，劝君且强饮一杯。人生不得长欢乐，
　　年少须臾老到来。

卷435_2 「生离别」白居易
　　食檗不易食梅难，檗能苦兮梅能酸。未如生别之为难，
　　苦在心兮酸在肝。晨鸡再鸣残月没，征马连嘶行人出。
　　回看骨肉哭一声，梅酸檗苦甘如蜜。黄河水白黄云秋，
　　行人河边相对愁。天寒野旷何处宿，棠梨叶战风飕飕。
　　生离别，生离别，忧从中来无断绝。忧极心劳血气衰，
　　未年三十生白发。

卷435_3 「浩歌行」白居易
　　天长地久无终毕，昨夜今朝又明日。鬓发苍浪牙齿疏，
　　不觉身年四十七。前去五十有几年，把镜照面心茫然。
　　既无长绳系白日，又无大药驻朱颜。朱颜日渐不如故，
　　青史功名在何处。欲留年少待富贵，富贵不来年少去。
　　去复去兮如长河，东流赴海无回波。贤愚贵贱同归尽，
　　北邙冢墓高嵯峨。古来如此非独我，未死有酒且高歌。
　　颜回短命伯夷饿，我今所得亦已多。功名富贵须待命，
　　命若不来知奈何。

卷435_4 「王夫子」白居易
　　王夫子，送君为一尉，东南三千五百里。道途虽远位虽卑，
　　月俸犹堪活妻子。男儿口读古人书，束带敛手来从事。
　　近将徇禄给一家，远则行道佐时理，行道佐时须待命，
　　委身下位无为耻。命苟未来且求食，官无卑高及远迩。
　　男儿上既未能济天下，下又不至饥寒死。吾观九品至一品，
　　其间气味都相似。紫绶朱绂青布衫，颜色不同而已矣。
　　王夫子，别有一事欲劝君，遇酒逢春且欢喜。

卷435_5 「江南遇天宝乐叟」白居易
　　白头病叟泣且言，禄山未乱入梨园。能弹琵琶和法曲，
　　多在华清随至尊。是时天下太平久，年年十月坐朝元。
　　千官起居环珮合，万国会同车马奔。金钿照耀石瓮寺，
　　兰麝熏煮温汤源。贵妃宛转侍君侧，体弱不胜珠翠繁。
　　冬雪飘飖锦袍暖，春风荡漾霓裳翻。欢娱未足燕寇至，
　　弓劲马肥胡语喧。豳土人迁避夷狄，鼎湖龙去哭轩辕。
　　从此漂沦落南土，万人死尽一身存。秋风江上浪无限，
　　暮雨舟中酒一尊。涸鱼久失风波势，枯草曾沾雨露恩。
　　我自秦来君莫问，骊山渭水如荒村。新丰树老笼明月，
　　长生殿暗锁春云。红叶纷纷盖欹瓦，绿苔重重封坏垣。
　　唯有中官作宫使，每年寒食一开门。

卷435_6 「送张山人归嵩阳」白居易
　　黄昏惨惨天微雪，修行坊西鼓声绝。张生马瘦衣且单，
　　夜扣柴门与我别。愧君冒寒来别我，为君酤酒张灯火。
　　酒酣火暖与君言，何事入关又出关。答云前年偶下山，
　　四十馀月客长安。长安古来名利地，空手无金行路难。
　　朝游九城陌，肥马轻车欺杀客。暮宿五侯门，
　　残茶冷酒愁杀人。春明门，门前便是嵩山路。
　　幸有云泉容此身，明日辞君且归去。

卷435_7 「醉后走笔酬刘五主簿长句之赠兼简张大贾二十四先辈昆季」白居易
　　刘兄文高行孤立，十五年前名翕习。是时相遇在符离，
　　我年二十君三十。得意忘年心迹亲，寓居同县日知闻。
　　衡门寂寞朝寻我，古寺萧条暮访君。朝来暮去多携手，
　　穷巷贫居何所有。秋灯夜写联句诗，春雪朝倾暖寒酒。
　　陴湖绿爱白鸥飞，濉水清怜红鲤肥。偶语闲攀芳树立，
　　相扶醉蹋落花归。张贾弟兄同里巷，乘闲数数来相访，
　　雨天连宿草堂中，月夜徐行石桥上。我年渐长忽自惊，
　　镜中冉冉髭须生。心畏后时同励志，身牵前事各求名。
　　问我栖栖何所适，乡人荐为鹿鸣客。二千里别谢交游，
　　三十韵诗慰行役。出门可怜唯一身，敝裘瘦马入咸秦。
　　冬冬街鼓红尘暗，晚到长安无主人。二贾二张与余弟，
　　驱车逦迤来相继。操词握赋为干戈，锋锐森然胜气多。
　　齐入文场同苦战，五人十载九登科。二张得隽名居甲，
　　美退争雄重告捷。棠棣辉荣并桂枝，芝兰芳馥和荆叶。
　　唯有沅犀屈未伸，握中自谓骇鸡珍。三年不鸣鸣必大，
　　岂独骇鸡当骇人。元和运启千年圣，同遇明时余最幸。
　　始辞秘阁吏王畿，遽列谏垣升禁闱。蹇步何堪鸣珮玉，
　　衰容不称著朝衣。阊阖晨开朝百辟，冕旒不动香烟碧。
　　步登龙尾上虚空，立去天颜无咫尺。宫花似雪从乘舆，
　　禁月如霜坐直庐。身贱每惊随内宴，才微常愧草天书。
　　晚松寒竹新昌第，职居密近门多闭。日暮银台下直回，
　　故人到门门暂开。回头下马一相顾，尘土满衣何处来。
　　敛手炎凉叙未毕，先说旧山今悔出。岐阳旅宦少欢娱，
　　江左羁游费时日。赠我一篇行路吟，吟之句句披沙金。
　　岁月徒催白发貌，泥涂不屈青云心。谁会茫茫天地意，
　　短才获用长才弃。我随鹓鹭入烟云，谬上丹墀为近臣。
　　君同鸾凤栖荆棘，犹著青袍作选人。惆怅知贤不能荐，
　　徒为出入蓬莱殿。月惭谏纸二百张，岁愧俸钱三十万。
　　大底浮荣何足道，几度相逢即身老。且倾斗酒慰羁愁，
　　重话符离问旧游。北巷邻居几家去，东林旧院何人住。
　　武里村花落复开，流沟山色应如故。感此酬君千字诗，
　　醉中分手又何之。须知通塞寻常事，莫叹浮沉先后时。
　　慷慨临歧重相勉，殷勤别后加餐饭。
　　君不见买臣衣锦还故乡，五十身荣未为晚。

卷435_8 「和钱员外答卢员外早春独游曲江见寄长句」白居易
　　春来有色暗融融，先到诗情酒思中。柳岸霏微裛尘雨，
　　杏园澹荡开花风。闻君独游心郁郁，薄晚新晴骑马出。
　　醉思诗侣有同年，春叹翰林无暇日。云夫首倡寒玉音，
　　蔚章继和春搜吟。此时我亦闭门坐，一日风光三处心。

卷435_9 「东墟晚歇（时退居渭村）」白居易
　　凉风冷露萧索天，黄蒿紫菊荒凉田。绕冢秋花少颜色，
　　细虫小蝶飞翻翻。中有腾腾独行者，手拄渔竿不骑马。
　　晚从南涧钓鱼回，歇此墟中白杨下。褐衣半故白发新，
　　人逢知我是何人。谁言渭浦栖迟客，曾作甘泉侍从臣。

卷435_10 「客中月」白居易
　　客从江南来，来时月上弦。悠悠行旅中，三见清光圆。
　　晓随残月行，夕与新月宿。谁谓月无情，千里远相逐。
　　朝发渭水桥，暮入长安陌。不知今夜月，又作谁家客。

卷435_11 「挽歌词」白居易
　　丹旐何飞扬，素骖亦悲鸣。晨光照闾巷，輀车俨欲行。
　　萧条九月天，哀挽出重城。借问送者谁，妻子与弟兄。
　　苍苍上古原，峨峨开新茔。含酸一恸哭，异口同哀声。
　　旧陇转芜绝，新坟日罗列。春风草绿北邙山，
　　此地年年生死别。

卷435_12 「长相思」白居易
　　九月西风兴，月冷露华凝。思君秋夜长，一夜魂九升。
　　二月东风来，草拆花心开。思君春日迟，一日肠九回。
　　妾住洛桥北，君住洛桥南。十五即相识，今年二十三。
　　有如女萝草，生在松之侧。蔓短枝苦高，萦回上不得。
　　人言人有愿，愿至天必成。愿作远方兽，步步比肩行。
　　愿作深山木，枝枝连理生。

卷435_13 「山鹧鸪」白居易
　　山鹧鸪，朝朝暮暮啼复啼，啼时露白风凄凄。
　　黄茅冈头秋日晚，苦竹岭下寒月低。畬田有粟何不啄，
　　石楠有枝何不栖。迢迢不缓复不急，楼上舟中声暗入。
　　梦乡迁客展转卧，抱儿寡妇彷徨立。山鹧鸪，
　　尔本此乡鸟，生不辞巢不别群，何苦声声啼到晓。
　　啼到晓，唯能愁北人，南人惯闻如不闻。

卷435_14 「放旅雁（元和十年冬作）」白居易
　　九江十年冬大雪，江水生冰树枝折。百鸟无食东西飞，
　　中有旅雁声最饥。雪中啄草冰上宿，翅冷腾空飞动迟。
　　江童持网捕将去，手携入市生卖之。我本北人今谴谪，
　　人鸟虽殊同是客。见此客鸟伤客人，赎汝放汝飞入云。
　　雁雁汝飞向何处，第一莫飞西北去。淮西有贼讨未平，
　　百万甲兵久屯聚。官军贼军相守老，食尽兵穷将及汝。
　　健儿饥饿射汝吃，拔汝翅翎为箭羽。

卷435_15 「送春归（元和十一年三月三十日作）」白居易
　　送春归，三月尽日日暮时。去年杏园花飞御沟绿，
　　何处送春曲江曲。今年杜鹃花落子规啼，送春何处西江西。
　　帝城送春犹怏怏，天涯送春能不加惆怅。莫惆怅，
　　送春人。冗员无替五年罢，应须准拟再送浔阳春。
　　五年炎凉凡十变，又知此身健不健。好去今年江上春，
　　明年未死还相见。

卷435_16 「山石榴寄元九」白居易
　　山石榴，一名山踯躅，一名杜鹃花，杜鹃啼时花扑扑。
　　九江三月杜鹃来，一声催得一枝开。江城上佐闲无事，
　　山下劚得厅前栽。烂熳一阑十八树，根株有数花无数。
　　千房万叶一时新，嫩紫殷红鲜麹尘。泪痕裛损燕支脸，
　　剪刀裁破红绡巾。谪仙初堕愁在世，姹女新嫁娇泥春。
　　日射血珠将滴地，风翻火焰欲烧人。闲折两枝持在手，
　　细看不似人间有。花中此物似西施，芙蓉芍药皆嫫母。
　　奇芳绝艳别者谁，通州迁客元拾遗。拾遗初贬江陵去，
　　去时正值青春暮。商山秦岭愁杀君，山石榴花红夹路。
　　题诗报我何所云，苦云色似石榴裙。当时丛畔唯思我，
　　今日阑前只忆君。忆君不见坐销落，日西风起红纷纷。

卷435_17 「画竹歌」白居易
　　植物之中竹难写，古今虽画无似者。萧郎下笔独逼真，
　　丹青以来唯一人。人画竹身肥拥肿，萧画茎瘦节节竦。
　　人画竹梢死羸垂，萧画枝活叶叶动。不根而生从意生，
　　不笋而成由笔成。野塘水边碕岸侧，森森两丛十五茎。
　　婵娟不失筠粉态，萧飒尽得风烟情。举头忽看不似画，
　　低耳静听疑有声。西丛七茎劲而健，省向天竺寺前石上见。
　　东丛八茎疏且寒，忆曾湘妃庙里雨中看。幽姿远思少人别，
　　与君相顾空长叹。萧郎萧郎老可惜，手颤眼昏头雪色。
　　自言便是绝笔时，从今此竹尤难得。

卷435_18 「真娘墓（墓在虎丘寺）」白居易
　　真娘墓，虎丘道。不识真娘镜中面，唯见真娘墓头草。
　　霜摧桃李风折莲，真娘死时犹少年。脂肤荑手不牢固，
　　世间尤物难留连。难留连，易销歇。塞北花，江南雪。

卷435_19 「长恨歌」白居易
　　汉皇重色思倾国，御宇多年求不得。杨家有女初长成，
　　养在深闺人未识。天生丽质难自弃，一朝选在君王侧。
　　回眸一笑百媚生，六宫粉黛无颜色。春寒赐浴华清池，
　　温泉水滑洗凝脂。侍儿扶起娇无力，始是新承恩泽时。
　　云鬓花颜金步摇，芙蓉帐暖度春宵。春宵苦短日高起，
　　从此君王不早朝。承欢侍宴无闲暇，春从春游夜专夜。
　　后宫佳丽三千人，三千宠爱在一身。金屋妆成娇侍夜，
　　玉楼宴罢醉和春。姊妹弟兄皆列土，可怜光彩生门户。
　　遂令天下父母心，不重生男重生女。骊宫高处入青云，
　　仙乐风飘处处闻。缓歌慢舞凝丝竹，尽日君王看不足。
　　渔阳鞞鼓动地来，惊破霓裳羽衣曲。九重城阙烟尘生，
　　千乘万骑西南行。翠华摇摇行复止，西出都门百馀里。
　　六军不发无奈何，宛转蛾眉马前死。花钿委地无人收，
　　翠翘金雀玉搔头。君王掩面救不得，回看血泪相和流。
　　黄埃散漫风萧索，云栈萦纡登剑阁。峨嵋山下少人行，
　　旌旗无光日色薄。蜀江水碧蜀山青，圣主朝朝暮暮情。
　　行宫见月伤心色，夜雨闻铃肠断声。天旋日转回龙驭，
　　到此踌躇不能去。马嵬坡下泥土中，不见玉颜空死处。
　　君臣相顾尽沾衣，东望都门信马归。归来池苑皆依旧，
　　太液芙蓉未央柳。芙蓉如面柳如眉，对此如何不泪垂。
　　春风桃李花开夜，秋雨梧桐叶落时。西宫南苑多秋草，
　　宫叶满阶红不扫。梨园弟子白发新，椒房阿监青娥老。
　　夕殿萤飞思悄然，孤灯挑尽未成眠。迟迟钟鼓初长夜，
　　耿耿星河欲曙天。鸳鸯瓦冷霜华重，翡翠衾寒谁与共。
　　悠悠生死别经年，魂魄不曾来入梦。临邛道士鸿都客，
　　能以精诚致魂魄。为感君王展转思，遂教方士殷勤觅。
　　排空驭气奔如电，升天入地求之遍。上穷碧落下黄泉，
　　两处茫茫皆不见。忽闻海上有仙山，山在虚无缥缈间。
　　楼阁玲珑五云起，其中绰约多仙子。中有一人字太真，
　　雪肤花貌参差是。金阙西厢叩玉扃，转教小玉报双成。
　　闻道汉家天子使，九华帐里梦魂惊。揽衣推枕起裴回，
　　珠箔银屏逦迤开。云鬓半偏新睡觉，花冠不整下堂来。
　　风吹仙袂飘飖举，犹似霓裳羽衣舞。玉容寂寞泪阑干，
　　梨花一枝春带雨。含情凝睇谢君王，一别音容两渺茫。
　　昭阳殿里恩爱绝，蓬莱宫中日月长。回头下望人寰处，
　　不见长安见尘雾。唯将旧物表深情，钿合金钗寄将去。
　　钗留一股合一扇，钗擘黄金合分钿。但教心似金钿坚，
　　天上人间会相见。临别殷勤重寄词，词中有誓两心知。
　　七月七日长生殿，夜半无人私语时。在天愿作比翼鸟，
　　在地愿为连理枝。天长地久有时尽，此恨绵绵无绝期。

卷435_20 「妇人苦」白居易
　　蝉鬓加意梳，蛾眉用心扫。几度晓妆成，君看不言好。
　　妾身重同穴，君意轻偕老。惆怅去年来，心知未能道。
　　今朝一开口，语少意何深。愿引他时事，移君此日心。
　　人言夫妇亲，义合如一身。及至死生际，何曾苦乐均。
　　妇人一丧夫，终身守孤孑。有如林中竹，忽被风吹折。
　　一折不重生，枯死犹抱节。男儿若丧妇，能不暂伤情。
　　应似门前柳，逢春易发荣。风吹一枝折，还有一枝生。
　　为君委曲言，愿君再三听。须知妇人苦，从此莫相轻。

卷435_21 「长安道」白居易
　　花枝缺处青楼开，艳歌一曲酒一杯。美人劝我急行乐，
　　自古朱颜不再来。君不见外州客，长安道，一回来，
　　一回老。

卷435_22 「潜别离」白居易
　　不得哭，潜别离。不得语，暗相思。两心之外无人知。
　　深笼夜锁独栖鸟，利剑春断连理枝。河水虽浊有清日，
　　乌头虽黑有白时。唯有潜离与暗别，彼此甘心无后期。

卷435_23 「隔浦莲」白居易
　　隔浦爱红莲，昨日看犹在。夜来风吹落，只得一回采。
　　花开虽有明年期，复愁明年还暂时。

卷435_24 「寒食野望吟」白居易
　　丘墟郭门外，寒食谁家哭。风吹旷野纸钱飞，
　　古墓累累春草绿。棠梨花映白杨树，尽是死生离别处。
　　冥寞重泉哭不闻，萧萧墓雨人归去。

卷435_25 「琵琶引」白居易
　　浔阳江头夜送客，枫叶荻花秋索索。主人下马客在船，
　　举酒欲饮无管弦。醉不成欢惨将别，别时茫茫江浸月。
　　忽闻水上琵琶声，主人忘归客不发。寻声暗问弹者谁，
　　琵琶声停欲语迟。移船相近邀相见，添酒回灯重开宴。
　　千呼万唤始出来，犹抱琵琶半遮面。转轴拨弦三两声，
　　未成曲调先有情。弦弦掩抑声声思，似诉平生不得意。
　　低眉信手续续弹，说尽心中无限事。轻拢慢捻抹复挑，
　　初为霓裳后六幺。大弦嘈嘈如急雨，小弦切切如私语。
　　嘈嘈切切错杂弹，大珠小珠落玉盘。间关莺语花底滑，
　　幽咽泉流水下滩。水泉冷涩弦疑绝，疑绝不通声暂歇。
　　别有幽愁暗恨生，此时无声胜有声。银瓶乍破水浆迸，
　　铁骑突出刀枪鸣。曲终收拨当心画，四弦一声如裂帛。
　　东舟西舫悄无言，唯见江心秋月白。沉吟放拨插弦中，
　　整顿衣裳起敛容。自言本是京城女，家在虾蟆陵下住。
　　十三学得琵琶成，名属教坊第一部。曲罢曾教善才伏，
　　妆成每被秋娘妒。五陵年少争缠头，一曲红绡不知数。
　　钿头云篦击节碎，血色罗裙翻酒污。今年欢笑复明年，
　　秋月春风等闲度。弟走从军阿姨死，暮去朝来颜色故。
　　门前冷落鞍马稀，老大嫁作商人妇。商人重利轻别离，
　　前月浮梁买茶去。去来江口守空船，绕船月明江水寒。
　　夜深忽梦少年事，梦啼妆泪红阑干。我闻琵琶已叹息，
　　又闻此语重唧唧。同是天涯沦落人，相逢何必曾相识。
　　我从去年辞帝京，谪居卧病浔阳城。浔阳小处无音乐，
　　终岁不闻丝竹声。住近湓江地低湿，黄芦苦竹绕宅生。
　　其间旦暮闻何物，杜鹃啼血猿哀鸣。春江花朝秋月夜，
　　往往取酒还独倾。岂无山歌与村笛，呕哑嘲哳难为听。
　　今夜闻君琵琶语，如听仙乐耳暂明。莫辞更坐弹一曲，
　　为君翻作琵琶行。感我此言良久立，却坐促弦弦转急。
　　凄凄不似向前声，满座重闻皆掩泣。座中泣下谁最多，
　　江州司马青衫湿。

卷435_26 「简简吟」白居易
　　苏家小女名简简，芙蓉花腮柳叶眼。十一把镜学点妆，
　　十二抽针能绣裳。十三行坐事调品，不肯迷头白地藏。
　　玲珑云髻生花样，飘飖风袖蔷薇香。殊姿异态不可状，
　　忽忽转动如有光。二月繁霜杀桃李，明年欲嫁今年死。
　　丈人阿母勿悲啼，此女不是凡夫妻。恐是天仙谪人世，
　　只合人间十三岁。大都好物不坚牢，彩云易散琉璃脆。

卷435_27 「花非花」白居易
　　花非花，雾非雾。夜半来，天明去。来如春梦几多时，
　　去似朝云无觅处。

卷435_28 「醉后狂言，酬赠萧、殷二协律」白居易
　　馀杭邑客多羁贫，其间甚者萧与殷。天寒身上犹衣葛，
　　日高甑中未拂尘。江城山寺十一月，北风吹沙雪纷纷。
　　宾客不见绨袍惠，黎庶未沾襦袴恩。此时太守自惭愧，
　　重衣复衾有馀温。因命染人与针女，先制两裘赠二君。
　　吴绵细软桂布密，柔如狐腋白似云。劳将诗书投赠我，
　　如此小惠何足论。我有大裘君未见，宽广和暖如阳春。
　　此裘非缯亦非纩，裁以法度絮以仁。刀尺钝拙制未毕，
　　出亦不独裹一身。若令在郡得五考，与君展覆杭州人。

卷435_29 「醉歌（示伎人商玲珑）」白居易
　　罢胡琴，掩秦瑟，玲珑再拜歌初毕。谁道使君不解歌，
　　听唱黄鸡与白日。黄鸡催晓丑时鸣，白日催年酉前没。
　　腰间红绶系未稳，镜里朱颜看已失。玲珑玲珑奈老何，
　　使君歌了汝更歌。

　　　　　　　　　　　　　　卷四百三十六

卷436_1 「代书诗一百韵寄微之」白居易
　　忆在贞元岁，初登典校司。身名同日授，心事一言知。
　　肺腑都无隔，形骸两不羁。疏狂属年少，闲散为官卑。
　　分定金兰契，言通药石规。交贤方汲汲，友直每偲偲。
　　有月多同赏，无杯不共持。秋风拂琴匣，夜雪卷书帷。
　　高上慈恩塔，幽寻皇子陂。唐昌玉蕊会，崇敬牡丹期。
　　笑劝迂辛酒，闲吟短李诗。儒风爱敦质，佛理赏玄师。
　　度日曾无闷，通宵靡不为。双声联律句，八面对宫棋。
　　往往游三省，腾腾出九逵。寒销直城路，春到曲江池。
　　树暖枝条弱，山晴彩翠奇。峰攒石绿点，柳宛麹尘丝。
　　岸草烟铺地，园花雪压枝。早光红照耀，新溜碧逶迤。
　　幄幕侵堤布，盘筵占地施。征伶皆绝艺，选伎悉名姬。
　　粉黛凝春态，金钿耀水嬉。风流夸堕髻，时世斗啼眉。
　　密坐随欢促，华尊逐胜移。香飘歌袂动，翠落舞钗遗。
　　筹插红螺碗，觥飞白玉卮。打嫌调笑易，饮讶卷波迟。
　　残席喧哗散，归鞍酩酊骑。酡颜乌帽侧，醉袖玉鞭垂。
　　紫陌传钟鼓，红尘塞路岐。几时曾暂别，何处不相随。
　　荏苒星霜换，回环节候催。两衙多请告，三考欲成资。
　　运启千年圣，天成万物宜。皆当少壮日，同惜盛明时。
　　光景嗟虚掷，云霄窃暗窥。攻文朝矻矻，讲学夜孜孜。
　　策目穿如札，锋毫锐若锥。繁张获鸟网，坚守钓鱼坻。
　　并受夔龙荐，齐陈晁董词。万言经济略，三策太平基。
　　中第争无敌，专场战不疲。辅车排胜阵，掎角搴降旗。
　　双阙纷容卫，千僚俨等衰。恩随紫泥降，名向白麻披。
　　既在高科选，还从好爵縻。东垣君谏诤，西邑我驱驰。
　　再喜登乌府，多惭侍赤墀。官班分内外，游处遂参差。
　　每列鹓鸾序，偏瞻獬豸姿。简威霜凛冽，衣彩绣葳蕤。
　　正色摧强御，刚肠嫉喔咿。常憎持禄位，不拟保妻儿。
　　养勇期除恶，输忠在灭私。下鞲惊燕雀，当道慑狐狸。
　　南国人无怨，东台吏不欺。理冤多定国，切谏甚辛毗。
　　造次行于是，平生志在兹。道将心共直，言与行兼危。
　　水暗波翻覆，山藏路险巇.未为明主识，已被倖臣疑。
　　木秀遭风折，兰芳遇霰萎。千钧势易压，一柱力难支。
　　腾口因成痏，吹毛遂得疵。忧来吟贝锦，谪去咏江蓠。
　　邂逅尘中遇，殷勤马上辞。贾生离魏阙，王粲向荆夷。
　　水过清源寺，山经绮季祠。心摇汉皋珮，泪堕岘亭碑。
　　驿路缘云际，城楼枕水湄。思乡多绕泽，望阙独登陴。
　　林晚青萧索，江平绿渺瀰。野秋鸣蟋蟀，沙冷聚鸬鹚。
　　官舍黄茅屋，人家苦竹篱。白醪充夜酌，红粟备晨炊。
　　寡鹤摧风翮，鳏鱼失水鬐.暗雏啼渴旦，凉叶坠相思。
　　一点寒灯灭，三声晓角吹。蓝衫经雨故，骢马卧霜羸。
　　念涸谁濡沫，嫌醒自歠醨.耳垂无伯乐，舌在有张仪。
　　负气冲星剑，倾心向日葵。金言自销铄，玉性肯磷缁。
　　伸屈须看蠖，穷通莫问龟。定知身是患，应用道为医。
　　想子今如彼，嗟予独在斯。无憀当岁杪，有梦到天涯。
　　坐阻连襟带，行乖接履綦。润销衣上雾，香散室中芝。
　　念远缘迁贬，惊时为别离。素书三往复，明月七盈亏。
　　旧里非难到，馀欢不可追。树依兴善老，草傍静安衰。
　　前事思如昨，中怀写向谁。北村寻古柏，南宅访辛夷。
　　此日空搔首，何人共解颐。病多知夜永，年长觉秋悲。
　　不饮长如醉，加餐亦似饥。狂吟一千字，因使寄微之。

卷436_2 「和郑元及第后秋归洛下闲居（ 同高侍郎下隔年及第）」白居易
　　勤苦成名后，优游得意间。玉怜同匠琢，桂恨隔年攀。
　　山静豹难隐，谷幽莺暂还。微吟诗引步，浅酌酒开颜。
　　门迥暮临水，窗深朝对山。云衢日相待，莫误许身闲。

卷436_3 「与诸同年贺座主侍郎新拜太常，同宴萧尚书亭子」白居易
　　宠新卿典礼，会盛客征文。不失迁莺侣，因成贺燕群。
　　池台晴间雪，冠盖暮和云。共仰曾攀处，年深桂尚熏。

卷436_4 「东都冬日会诸同年宴郑家林亭（得先字）」白居易
　　盛时陪上第，暇日会群贤。桂折因同树，莺迁各异年。
　　宾阶纷组佩，妓席俨花钿。促膝齐荣贱，差肩次后先。
　　助歌林下水，销酒雪中天。他日升沉者，无忘共此筵。

卷436_5 「叙德书情四十韵，上宣歙翟中丞」白居易
　　元圣生乘运，忠贤出应期。还将稽古力，助立太平基。
　　土控吴兼越，州连歙与池。山河地襟带，军镇国藩维。
　　廉察安江甸，澄清肃海夷。股肱分外守，耳目付中司。
　　楚老歌来暮，秦人咏去思。望如时雨至，福是岁星移。
　　政静民无讼，刑行吏不欺。撝谦惊主宠，阴德畏人知。
　　白玉惭温色，朱绳让直辞。行为时领袖，言作世蓍龟。
　　盛幕招贤士，连营训锐师。光华下鹓鹭，气色动熊罴。
　　出入麾幢引，登临剑戟随。好风迎解榻，美景待搴帷。
　　晴野霞飞绮，春郊柳宛丝。城乌惊画角，江雁避红旗。
　　藉草朱轮驻，攀花紫绶垂。山宜谢公屐，洲称柳家诗。
　　酒气和芳杜，弦声乱子规。分球齐马首，列舞匝蛾眉。
　　醉惜年光晚，欢怜日影迟。回塘排玉棹，归路拥金羁。
　　自顾龙钟者，尝蒙噢咻之。仰山尘不让，涉海水难为。
　　身忝乡人荐，名因国士推。提携增善价，拂拭长妍姿。
　　射策端心术，迁乔整羽仪。幸穿杨远叶，谬折桂高枝。
　　佩德潜书带，铭仁暗勒肌。饬躬趋馆舍，拜手挹阶墀。
　　霄汉程虽在，风尘迹尚卑。敝衣羞布素，败屋厌茅茨。
　　养乏晨昏膳，居无伏腊资。盛时贫可耻，壮岁病堪嗤。
　　擢第名方立，耽书力未疲。磨铅重剸割，策蹇再奔驰。
　　相马须怜瘦，呼鹰正及饥。扶摇重即事，会有答恩时。

卷436_6 「和渭北刘大夫借便秋遮虏，寄朝中亲友」白居易
　　巨镇为邦屏，全材作国桢。韬钤汉上将，文墨鲁诸生。
　　豹虎关西卒，金汤渭北城。宠深初受棨，威重正扬兵。
　　阵占山河布，军谙水草行。夏苗侵虎落，宵遁失蕃营。
　　云队攒戈戟，风行卷旆旌。堠空烽火灭，气胜鼓鼙鸣。
　　胡马辞南牧，周师罢北征。回头问天下，何处有欃枪。

卷436_7 「题故曹王宅（宅在檀溪）」白居易
　　甲第何年置，朱门此地开。山当宾阁出，溪绕妓堂回。
　　覆井桐新长，阴窗竹旧栽。池荒红菡萏，砌老绿莓苔。
　　捐馆梁王去，思人楚客来。西园飞盖处，依旧月裴回。

卷436_8 「自江陵之徐州路上寄兄弟」白居易
　　岐路南将北，离忧弟与兄。关河千里别，风雪一身行。
　　夕宿劳乡梦，晨装惨旅情。家贫忧后事，日短念前程。
　　烟雁翻寒渚，霜乌聚古城。谁怜陟冈者，西楚望南荆。

卷436_9 「酬哥舒大见赠」白居易
　　去岁欢游何处去，曲江西岸杏园东。花下忘归因美景，
　　尊前劝酒是春风。各从微宦风尘里，共度流年离别中。
　　今日相逢愁又喜，八人分散两人同。

卷436_10 「和谈校书秋夜感怀，呈朝中亲友」白居易
　　遥夜凉风楚客悲，清砧繁漏月高时。秋霜似鬓年空长，
　　春草如袍位尚卑。词赋擅名来已久，烟霄得路去何迟。
　　汉庭卿相皆知己，不荐扬雄欲荐谁。

卷436_11 「感秋寄远」白居易
　　惆怅时节晚，两情千里同。离忧不散处，庭树正秋风。
　　燕影动归翼，蕙香销故丛。佳期与芳岁，牢落两成空。

卷436_12 「春题华阳观（观即华阳公主故宅有旧内人存焉）」白居易
　　帝子吹箫逐凤凰，空留仙洞号华阳。
　　落花何处堪惆怅，头白宫人扫影堂。

卷436_13 「秋雨中赠元九」白居易
　　不堪红叶青苔地，又是凉风暮雨天。
　　莫怪独吟秋思苦，比君校近二毛年。

卷436_14 「城东闲游」白居易
　　宠辱忧欢不到情，任他朝市自营营。
　　独寻秋景城东去，白鹿原头信马行。

卷436_15 「答韦八」白居易
　　丽句劳相赠，佳期恨有违。早知留酒待，悔不趁花归。
　　春尽绿醅老，雨多红萼稀。今朝如一醉，犹得及芳菲。

卷436_16 「华阳观桃花时招李六拾遗饮」白居易
　　华阳观里仙桃发，把酒看花心自知。
　　争忍开时不同醉，明朝后日即空枝。

卷436_17 「和友人洛中春感」白居易
　　莫悲金谷园中月，莫叹天津桥上春。
　　若学多情寻往事，人间何处不伤神。

卷436_18 「送张南简入蜀」白居易
　　昨日诏书下，求贤访陆沉。无论能与否，皆起徇名心。
　　君独南游去，云山蜀路深。

卷436_19 「寄陆补阙（前年同登科）」白居易
　　忽忆前年科第后，此时鸡鹤暂同群。
　　秋风惆怅须吹散，鸡在中庭鹤在云。

卷436_20 「华阳观中八月十五日夜招友玩月」白居易
　　人道秋中明月好，欲邀同赏意如何。
　　华阳洞里秋坛上，今夜清光此处多。

卷436_21 「曲江忆元九」白居易
　　春来无伴闲游少，行乐三分减二分。
　　何况今朝杏园里，闲人逢尽不逢君。

卷436_22 「过刘三十二故宅」白居易
　　不见刘君来近远，门前两度满枝花。
　　朝来惆怅宣平过，柳巷当头第一家。

卷436_23 「下邽庄南桃花」白居易
　　村南无限桃花发，唯我多情独自来。
　　日暮风吹红满地，无人解惜为谁开。

卷436_24 「三月三十日题慈恩寺」白居易
　　慈恩春色今朝尽，尽日裴回倚寺门。
　　惆怅春归留不得，紫藤花下渐黄昏。

卷436_25 「看恽家牡丹花戏赠李二十」白居易
　　香胜烧兰红胜霞，城中最数令公家。
　　人人散后君须看，归到江南无此花。

卷436_26 「春中与卢四周谅华阳观同居」白居易
　　性情懒慢好相亲，门巷萧条称作邻。背烛共怜深夜月，
　　蹋花同惜少年春。杏坛住僻虽宜病，芸阁官微不救贫。
　　文行如君尚憔悴，不知霄汉待何人。

卷436_27 「自城东至以诗代书，戏招李六拾遗、崔二十六先辈」白居易
　　青门走马趁心期，惆怅归来已校迟。应过唐昌玉蕊后，
　　犹当崇敬牡丹时。暂游还忆崔先辈，欲醉先邀李拾遗。
　　尚残半月芸香俸，不作归粮作酒赀。

卷436_28 「盩厔县北楼望山（自此后诗为畿尉时作）」白居易
　　一为趋走吏，尘土不开颜。孤负平生眼，今朝始见山。

卷436_29 「县西郊秋寄赠马造」白居易
　　紫阁峰西清渭东，野烟深处夕阳中。风荷老叶萧条绿，
　　水蓼残花寂寞红。我厌宦游君失意，可怜秋思两心同。

卷436_30 「别韦苏州」白居易
　　百年愁里过，万感醉中来。惆怅城西别，愁眉两不开。

卷436_31 「戏题新栽蔷薇（时尉盩厔）」白居易
　　移根易地莫憔悴，野外庭前一种春。
　　少府无妻春寂寞，花开将尔当夫人。

卷436_32 「酬王十八、李大见招游山」白居易
　　自怜幽会心期阻，复愧嘉招书信频。
　　王事牵身去不得，满山松雪属他人。

卷436_33 「县南花下醉中留刘五」白居易
　　百岁几回同酩酊，一年今日最芳菲。
　　愿将花赠天台女，留取刘郎到夜归。

卷436_34 「宿杨家」白居易
　　杨氏弟兄俱醉卧，披衣独起下高斋。
　　夜深不语中庭立，月照藤花影上阶。

卷436_35 「醉中留别杨六兄弟（三月二十日别）」白居易
　　春初携手春深散，无日花间不醉狂。
　　别后何人堪共醉，犹残十日好风光。

卷436_36 「醉中归盩厔」白居易
　　金光门外昆明路，半醉腾腾信马回。
　　数日非关王事系，牡丹花尽始归来。

卷436_37 「游云居寺，赠穆三十六地主」白居易
　　乱峰深处云居路，共蹋花行独惜春。
　　胜地本来无定主，大都山属爱山人。

卷436_38 「和王十八蔷薇涧花时有怀萧侍御兼见赠」白居易
　　霄汉风尘俱是系，蔷薇花委故山深。
　　怜君独向涧中立，一把红芳三处心。

卷436_39 「再因公事到骆口驿」白居易
　　今年到时夏云白，去年来时秋树红。
　　两度见山心有愧，皆因王事到山中。

卷436_40 「期李二十文略、王十八质夫不至，独宿仙游寺」白居易
　　文略也从牵吏役，质夫何故恋嚣尘。
　　始知解爱山中宿，千万人中无一人。

卷436_41 「酬赵秀才赠新登科诸先辈」白居易
　　莫羡蓬莱鸾鹤侣，道成羽翼自生身。
　　君看名在丹台者，尽是人间修道人。

卷436_42 「过天门街」白居易
　　雪尽终南又欲春，遥怜翠色对红尘。
　　千车万马九衢上，回首看山无一人。

卷436_43 「惜玉蕊花，有怀集贤王校书起」白居易
　　芳意将阑风又吹，白云离叶雪辞枝。
　　集贤雠校无闲日，落尽瑶花君不知。

卷436_44 「春送卢秀才下第游太原谒严尚书」白居易
　　未将时会合，且与俗浮沉。鸿养青冥翮，蛟潜云雨心。
　　烟郊春别远，风碛暮程深。墨客投何处，并州旧翰林。

卷436_45 「长安送柳大东归」白居易
　　白社羁游伴，青门远别离。浮名相引住，归路不同归。

卷436_46 「送文畅上人东游」白居易
　　得道即无著，随缘西复东。貌依年腊老，心到夜禅空。
　　山宿驯溪虎，江行滤水虫。悠悠尘客思，春满碧云中。

卷436_47 「社日关路作」白居易
　　晚景函关路，凉风社日天。青岩新有燕，红树欲无蝉。
　　愁立驿楼上，厌行官堠前。萧条秋兴苦，渐近二毛年。

卷436_48 「重到毓村宅有感」白居易
　　欲入中门泪满巾，庭花无主两回春。
　　轩窗帘幕皆依旧，只是堂前欠一人。

卷436_49 「乱后过流沟寺」白居易
　　九月徐州新战后，悲风杀气满山河。
　　唯有流沟山下寺，门前依旧白云多。

卷436_50 「叹发落」白居易
　　多病多愁心自知，行年未老发先衰。
　　随梳落去何须惜，不落终须变作丝。

卷436_51 「留别吴七正字」白居易
　　成名共记甲科上，署吏同登芸阁间。
　　唯是尘心殊道性，秋蓬常转水长闲。

卷436_52 「除夜宿洺州」白居易
　　家寄关西住，身为河北游。萧条岁除夜，旅泊在洺州。

卷436_53 「邯郸冬至夜思家」白居易
　　邯郸驿里逢冬至，抱膝灯前影伴身。
　　想得家中夜深坐，还应说著远行人。

卷436_54 「冬至夜怀湘灵」白居易
　　艳质无由见，寒衾不可亲。何堪最长夜，俱作独眠人。

卷436_55 「感故张仆射诸妓」白居易
　　黄金不惜买蛾眉，拣得如花三四枝。
　　歌舞教成心力尽，一朝身去不相随。

卷436_56 「游仙游山」白居易
　　暗将心地出人间，五六年来人怪闲。
　　自嫌恋著未全尽，犹爱云泉多在山。

卷436_57 「见尹公亮新诗，偶赠绝句」白居易
　　袖里新诗十首馀，吟看句句是琼琚。
　　如何持此将干谒，不及公卿一字书。

卷436_58 「长安闲居」白居易
　　风竹松烟昼掩关，意中长似在深山。
　　无人不怪长安住，何独朝朝暮暮间。

卷436_59 「早春独游曲江（时为校书郎）」白居易
　　散职无羁束，羸骖少送迎。朝从直城出，春傍曲江行。
　　风起池东暖，云开山北晴。冰销泉脉动，雪尽草芽生。
　　露杏红初坼，烟杨绿未成。影迟新度雁，声涩欲啼莺。
　　闲地心俱静，韶光眼共明。酒狂怜性逸，药效喜身轻。
　　慵慢疏人事，幽栖逐野情。回看芸阁笑，不似有浮名。

卷436_60 「秘书省中忆旧山」白居易
　　厌从薄宦校青简，悔别故山思白云。
　　犹喜兰台非傲吏，归时应免动移文。

卷436_61 「凉夜有怀（自此后诗并未应举时作）」白居易
　　清风吹枕席，白露湿衣裳。好是相亲夜，漏迟天气凉。

卷436_62 「送武士曹归蜀（士曹即武中丞兄）」白居易
　　花落鸟嘤嘤，南归称野情。月宜秦岭宿，春好蜀江行。
　　乡路通云栈，郊扉近锦城。乌台陟冈送，人羡别时荣。

卷436_63 「江南送北客，因凭寄徐州兄弟书（时年十五）」白居易
　　故园望断欲何如，楚水吴山万里馀。
　　今日因君访兄弟，数行乡泪一封书。

卷436_64 「赋得古原草送别」白居易
　　离离原上草，一岁一枯荣。野火烧不尽，春风吹又生。
　　远芳侵古道，晴翠接荒城。又送王孙去，萋萋满别情。

卷436_65 「夜哭李夷道」白居易
　　逝者绝影响，空庭朝复昏。家人哀临毕，夜锁寿堂门。
　　无妻无子何人葬，空见铭旌向月翻。

卷436_66 「病中作（时年十八）」白居易
　　久为劳生事，不学摄生道。年少已多病，此身岂堪老。

卷436_67 「秋江晚泊」白居易
　　扁舟泊云岛，倚棹念乡国。四望不见人，烟江澹秋色。
　　客心贫易动，日入愁未息。

卷436_68 「旅次景空寺宿幽上人院」白居易
　　不与人境接，寺门开向山。暮钟寒鸟聚，秋雨病僧闲。
　　月隐云树外，萤飞廊宇间。幸投花界宿，暂得静心颜。

卷436_69 「长安正月十五日」白居易
　　喧喧车骑帝王州，羁病无心逐胜游。
　　明月春风三五夜，万人行乐一人愁。

卷436_70 「过高将军墓」白居易
　　原上新坟委一身，城中旧宅有何人。妓堂宾阁无归日，
　　野草山花又欲春。门客空将感恩泪，白杨风里一沾巾。

卷436_71 「寒食卧病」白居易
　　病逢佳节长叹息，春雨濛濛榆柳色。羸坐全非旧日容，
　　扶行半是他人力。喧喧里巷蹋青归，笑闭柴门度寒食。

卷436_72 「宿桐庐馆，同崔存度醉后作」白居易
　　江海漂漂共旅游，一尊相劝散穷愁。
　　夜深醒后愁还在，雨滴梧桐山馆秋。

卷436_73 「江楼望归（时避难在越中）」白居易
　　满眼云水色，月明楼上人。旅愁春入越，乡梦夜归秦。
　　道路通荒服，田园隔虏尘。悠悠沧海畔，十载避黄巾。

卷436_74 「除夜寄弟妹」白居易
　　感时思弟妹，不寐百忧生。万里经年别，孤灯此夜情。
　　病容非旧日，归思逼新正。早晚重欢会，羁离各长成。

卷436_75 「寒食月夜」白居易
　　风香露重梨花湿，草舍无灯愁未入。
　　南邻北里歌吹时，独倚柴门月中立。

卷436_76 「感芍药花，寄正一上人」白居易
　　今日阶前红芍药，几花欲老几花新。开时不解比色相，
　　落后始知如幻身。空门此去几多地，欲把残花问上人。

卷436_77 「晚秋闲居」白居易
　　地僻门深少送迎，披衣闲坐养幽情。
　　秋庭不扫携藤杖，闲蹋梧桐黄叶行。

卷436_78 「秋暮郊居书怀」白居易
　　郊居人事少，昼卧对林峦。穷巷厌多雨，贫家愁早寒。
　　葛衣秋未换，书卷病仍看。若问生涯计，前溪一钓竿。

卷436_79 「为薛台悼亡」白居易
　　半死梧桐老病身，重泉一念一伤神。
　　手携稚子夜归院，月冷空房不见人。

卷436_80 「途中寒食」白居易
　　路旁寒食行人尽，独占春愁在路旁。
　　马上垂鞭愁不语，风吹百草野田香。

卷436_81 「题流沟寺古松」白居易
　　烟叶葱茏苍麈尾，霜皮剥落紫龙鳞。
　　欲知松老看尘壁，死却题诗几许人。

卷436_82 「感月悲逝者」白居易
　　存亡感月一潸然，月色今宵似往年。
　　何处曾经同望月，樱桃树下后堂前。

卷436_83 「代邻叟言怀」白居易
　　人生何事心无定，宿昔如今意不同。
　　宿昔愁身不得老，如今恨作白头翁。

卷436_84 「自河南经乱关内阻饥兄弟离散各在一处…符离及下邽弟妹」白居易
　　时难年饥世业空，弟兄羁旅各西东。田园寥落干戈后，
　　骨肉流离道路中。吊影分为千里雁，辞根散作九秋蓬。
　　共看明月应垂泪，一夜乡心五处同。

卷436_85 「长安早春旅怀」白居易
　　轩车歌吹喧都邑，中有一人向隅立。夜深明月卷帘愁，
　　日暮青山望乡泣。风吹新绿草芽坼，雨洒轻黄柳条湿。
　　此生知负少年春，不展愁眉欲三十。

卷436_86 「寒闺夜」白居易
　　夜半衾裯冷，孤眠懒未能。笼香销尽火，巾泪滴成冰。
　　为惜影相伴，通宵不灭灯。

卷436_87 「寄湘灵」白居易
　　泪眼凌寒冻不流，每经高处即回头。
　　遥知别后西楼上，应凭栏干独自愁。

卷436_88 「冬至宿杨梅馆」白居易
　　十一月中长至夜，三千里外远行人。
　　若为独宿杨梅馆，冷枕单床一病身。

卷436_89 「临江送夏瞻（瞻年七十馀）」白居易
　　悲君老别我沾巾，七十无家万里身。
　　愁见舟行风又起，白头浪里白头人。

卷436_90 「冬夜示敏巢（时在东都宅）」白居易
　　炉火欲销灯欲尽，夜长相对百忧生。
　　他时诸处重相见，莫忘今宵灯下情。

卷436_91 「客中守岁（在柳家庄）」白居易
　　守岁尊无酒，思乡泪满巾。始知为客苦，不及在家贫。
　　畏老偏惊节，防愁预恶春。故园今夜里，应念未归人。

卷436_92 「问淮水」白居易
　　自嗟名利客，扰扰在人间。何事长淮水，东流亦不闲。

卷436_93 「宿樟亭驿」白居易
　　夜半樟亭驿，愁人起望乡。月明何所见，潮水白茫茫。

卷436_94 「及第后忆旧山」白居易
　　偶献子虚登上第，却吟招隐忆中林。
　　春萝秋桂莫惆怅，纵有浮名不系心。

卷436_95 「题李次云窗竹」白居易
　　不用裁为鸣凤管，不须截作钓鱼竿。
　　千花百草凋零后，留向纷纷雪里看。

卷436_96 「花下自劝酒」白居易
　　酒盏酌来须满满，花枝看即落纷纷。
　　莫言三十是年少，百岁三分已一分。

卷436_97 「题李十一东亭」白居易
　　相思夕上松台立，蛩思蝉声满耳秋。
　　惆怅东亭风月好，主人今夜在鄜州。

卷436_98 「春村」白居易
　　二月村园暖，桑间戴胜飞。农夫舂旧谷，蚕妾捣新衣。
　　牛马因风远，鸡豚过社稀。黄昏林下路，鼓笛赛神归。

卷436_99 「题施山人野居」白居易
　　得道应无著，谋生亦不妨。春泥秧稻暖，夜火焙茶香。
　　水巷风尘少，松斋日月长。高闲真是贵，何处觅侯王。

　　　　　　　　　　　　　　卷四百三十七

卷437_1 「翰林中送独孤二十七起居罢职出院」白居易
　　碧落留云住，青冥放鹤还。银台向南路，从此到人间。

卷437_2 「重寻杏园」白居易
　　忽忆芳时频酩酊，却寻醉处重裴回。
　　杏花结子春深后，谁解多情又独来。

卷437_3 「曲江独行（自此后在翰林时作）」白居易
　　独来独去何人识，厩马朝衣野客心。
　　闲爱无风水边坐，杨花不动树阴阴。

卷437_4 「同李十一醉忆元九」白居易
　　花时同醉破春愁，醉折花枝当酒筹。
　　忽忆故人天际去，计程今日到凉州。

卷437_5 「同钱员外题绝粮僧巨川」白居易
　　三十年来坐对山，唯将无事化人间。
　　斋时往往闻钟笑，一食何如不食闲。

卷437_6 「绝句代书赠钱员外」白居易
　　欲寻秋景闲行去，君病多慵我兴孤。
　　可惜今朝山最好，强能骑马出来无。

卷437_7 「晚秋有怀郑中旧隐」白居易
　　天高风袅袅，乡思绕关河。寥落归山梦，殷勤采蕨歌。
　　病添心寂寞，愁入鬓蹉跎。晚树蝉鸣少，秋阶日上多。
　　长闲羡云鹤，久别愧烟萝。其奈丹墀上，君恩未报何。

卷437_8 「禁中九日对菊花酒忆元九」白居易
　　赐酒盈杯谁共持，宫花满把独相思。
　　相思只傍花边立，尽日吟君咏菊诗。

卷437_9 「送王十八归山，寄题仙游寺」白居易
　　曾于太白峰前住，数到仙游寺里来。黑水澄时潭底出，
　　白云破处洞门开。林间暖酒烧红叶，石上题诗扫绿苔。
　　惆怅旧游那复到，菊花时节羡君回。

卷437_10 「答张籍，因以代书」白居易
　　怜君马瘦衣裘薄，许到江东访鄙夫。
　　今日正闲天又暖，可能扶病暂来无。

卷437_11 「曲江早春」白居易
　　曲江柳条渐无力，杏园伯劳初有声。
　　可怜春浅游人少，好傍池边下马行。

卷437_12 「见元九悼亡诗，因以此寄」白居易
　　夜泪暗销明月幌，春肠遥断牡丹庭。
　　人间此病治无药，唯有楞伽四卷经。

卷437_13 「寒食夜」白居易
　　无月无灯寒食夜，夜深犹立暗花前。
　　忽因时节惊年几，四十如今欠一年。

卷437_14 「杏园花落时招钱员外同醉」白居易
　　花园欲去去应迟，正是风吹狼藉时。
　　近西数树犹堪醉，半落春风半在枝。

卷437_15 「重题西明寺牡丹（时元九在江陵）」白居易
　　往年君向东都去，曾叹花时君未回。今年况作江陵别，
　　惆怅花前又独来。只愁离别长如此，不道明年花不开。

卷437_16 「同钱员外禁中夜直」白居易
　　宫漏三声知半夜，好风凉月满松筠。
　　此时闲坐寂无语，药树影中唯两人。

卷437_17 「禁中夜作，书与元九」白居易
　　心绪万端书两纸，欲封重读意迟迟。
　　五声宫漏初鸣夜，一点窗灯欲灭时。

卷437_18 「八月十五日夜禁中独直，对月忆元九」白居易
　　银台金阙夕沈沈，独宿相思在翰林。三五夜中新月色，
　　二千里外故人心。渚宫东面烟波冷，浴殿西头钟漏深。
　　犹恐清光不同见，江陵卑湿足秋阴。

卷437_19 「寄陈式五兄」白居易
　　年来白发两三茎，忆别君时髭未生。
　　惆怅料君应满鬓，当初是我十年兄。

卷437_20 「庾顺之以紫霞绮远赠，以诗答之」白居易
　　千里故人心郑重，一端香绮紫氛氲。开缄日映晚霞色，
　　满幅风生秋水纹。为褥欲裁怜叶破，制裘将翦惜花分。
　　不如缝作合欢被，寤寐相思如对君。

卷437_21 「送元八归凤翔」白居易
　　莫道岐州三日程，其如风雪一身行。
　　与君况是经年别，暂到城来又出城。

卷437_22 「雨雪放朝，因怀微之」白居易
　　归骑纷纷满九衢，放朝三日为泥涂。
　　不知雨雪江陵府，今日排衙得免无。

卷437_23 「咏怀」白居易
　　岁去年来尘土中，眼看变作白头翁。
　　如何办得归山计，两顷村田一亩宫。

卷437_24 「闻微之江陵卧病以大通中散碧腴垂云膏寄之因题四韵」白居易
　　已题一帖红消散，又封一合碧云英。凭人寄向江陵去，
　　道路迢迢一月程。未必能治江上瘴，且图遥慰病中情。
　　到时想得君拈得，枕上开看眼暂明。

卷437_25 「酬钱员外雪中见寄」白居易
　　松雪无尘小院寒，闭门不似住长安。
　　烦君想我看心坐，报道心空无可看。

卷437_26 「重酬钱员外」白居易
　　雪中重寄雪山偈，问答殷勤四句中。
　　本立空名缘破妄，若能无妄亦无空。

卷437_27 「独酌忆微之（时对所赠醆）」白居易
　　独酌花前醉忆君，与君春别又逢春。
　　惆怅银杯来处重，不曾盛酒劝闲人。

卷437_28 「微之宅残牡丹」白居易
　　残红零落无人赏，雨打风摧花不全。
　　诸处见时犹怅望，况当元九小亭前。

卷437_29 「新磨镜」白居易
　　衰容常晚栉，秋镜偶新磨。一与清光对，方知白发多。
　　鬓毛从幻化，心地付头陀。任意浑成雪，其如似梦何。

卷437_30 「感发落」白居易
　　昔日愁头白，谁知未白衰。眼看应落尽，无可变成丝。

卷437_31 「八月十五日夜闻崔大员外翰林独直对酒玩月…偶题是诗」白居易
　　秋月高悬空碧外，仙郎静玩禁闱间。岁中唯有今宵好，
　　海内无如此地闲。皓色分明双阙榜，清光深到九门关。
　　遥闻独醉还惆怅，不见金波照玉山。

卷437_32 「酬王十八见寄」白居易
　　秋思太白峰头雪，晴忆仙游洞口云。
　　未报皇恩归未得，惭君为寄北山文。

卷437_33 「立春日酬钱员外曲江同行见赠」白居易
　　下直遇春日，垂鞭出禁闱。两人携手语，十里看山归。
　　柳色早黄浅，水文新绿微。风光向晚好，车马近南稀。
　　机尽笑相顾，不惊鸥鹭飞。

卷437_34 「和钱员外青龙寺上方望旧山」白居易
　　旧峰松雪旧溪云，怅望今朝遥属君。
　　共道使臣非俗吏，南山莫动北山文。

卷437_35 「宴周皓大夫光福宅（座上作）」白居易
　　何处风光最可怜，妓堂阶下砌台前。轩车拥路光照地，
　　丝管入门声沸天。绿蕙不香饶桂酒，红樱无色让花钿。
　　野人不敢求他事，唯借泉声伴醉眠。

卷437_36 「晚秋夜」白居易
　　碧空溶溶月华静，月里愁人吊孤影。花开残菊傍疏篱，
　　叶下衰桐落寒井。塞鸿飞急觉秋尽，邻鸡鸣迟知夜永。
　　凝情不语空所思，风吹白露衣裳冷。

卷437_37 「惜牡丹花二首」白居易
　　惆怅阶前红牡丹，晚来唯有两枝残。
　　明朝风起应吹尽，夜惜衰红把火看。
　　寂寞萎红低向雨，离披破艳散随风。
　　晴明落地犹惆怅，何况飘零泥土中。

卷437_38 「答元奉礼同宿见赠」白居易
　　相逢俱叹不闲身，直日常多斋日频。
　　晓鼓一声分散去，明朝风景属何人。

卷437_39 「答马侍御见赠」白居易
　　谬入金门侍玉除，烦君问我意何如。蟠木讵堪明主用，
　　笼禽徒与故人疏。苑花似雪同随辇，宫月如眉伴直庐。
　　浅薄求贤思自代，嵇康莫寄绝交书。

卷437_40 「上巳日恩赐曲江宴会即事」白居易
　　赐欢仍许醉，此会兴如何。翰苑主恩重，曲江春意多。
　　花低羞艳妓，莺散让清歌。共道升平乐，元和胜永和。

卷437_41 「夜惜禁中桃花，因怀钱员外」白居易
　　前日归时花正红，今夜宿时枝半空。
　　坐惜残芳君不见，风吹狼藉月明中。

卷437_42 「和钱员外早冬玩禁中新菊」白居易
　　禁署寒气迟，孟冬菊初坼。新黄间繁绿，烂若金照碧。
　　仙郎小隐日，心似陶彭泽。秋怜潭上看，日惯篱边摘。
　　今来此地赏，野意潜自适。金马门内花，玉山峰下客。
　　寒芳引清句，吟玩烟景夕。赐酒色偏宜，握兰香不敌。
　　凄凄百卉死，岁晚冰霜积。唯有此花开，殷勤助君惜。

卷437_43 「答刘戒之早秋别墅见寄」白居易
　　凉风木槿篱，暮雨槐花枝。并起新秋思，为得故人诗。
　　避地鸟择木，升朝鱼在池。城中与山下，喧静暗相思。

卷437_44 「凉夜有怀」白居易
　　念别感时节，早蛩闻一声。风帘夜凉入，露簟秋意生。
　　灯尽梦初罢，月斜天未明。暗凝无限思，起傍药阑行。

卷437_45 「秋思」白居易
　　病眠夜少梦，闲立秋多思。寂寞馀雨晴，萧条早寒至。
　　鸟栖红叶树，月照青苔地。何况镜中年，又过三十二。

卷437_46 「禁中闻蛩」白居易
　　悄悄禁门闭，夜深无月明。西窗独暗坐，满耳新蛩声。

卷437_47 「秋虫」白居易
　　切切暗窗下，喓喓深草里。秋天思妇心，雨夜愁人耳。

卷437_48 「赠别宣上人」白居易
　　上人处世界，清净何所似。似彼白莲花，在水不著水。
　　性真悟泡幻，行洁离尘滓。修道来几时，身心俱到此。
　　嗟余牵世网，不得长依止。离念与碧云，秋来朝夕起。

卷437_49 「春夜喜雪，有怀王二十二」白居易
　　夜雪有佳趣，幽人出书帷。微寒生枕席，轻素对阶墀。
　　坐罢楚弦曲，起吟班扇诗。明宜灭烛后，净爱褰帘时。
　　窗引曙色早，庭销春气迟。山阴应有兴，不卧待徽之。

卷437_50 「酬和元九东川路诗十二首。骆口驿旧题诗」白居易
　　拙诗在壁无人爱，鸟污苔侵文字残。
　　唯有多情元侍御，绣衣不惜拂尘看。

卷437_51 「酬和元九东川路诗十二首。南秦雪」白居易
　　往岁曾为西邑吏，惯从骆口到南秦。三时云冷多飞雪，
　　二月山寒少有春。我思旧事犹惆怅，君作初行定苦辛。
　　仍赖愁猿寒不叫，若闻猿叫更愁人。

卷437_52 「酬和元九东川路诗十二首。山枇杷花二首」白居易
　　万重青嶂蜀门口，一树红花山顶头。
　　春尽忆家归未得，低红如解替君愁。
　　叶如裙色碧绡浅，花似芙蓉红粉轻。
　　若使此花兼解语，推囚御史定违程。

卷437_53 「酬和元九东川路诗十二首。江楼月」白居易
　　嘉陵江曲曲江池，明月虽同人别离。一宵光景潜相忆，
　　两地阴晴远不知。谁料江边怀我夜，正当池畔望君时。
　　今朝共语方同悔，不解多情先寄诗。

卷437_54 「酬和元九东川路诗十二首。亚枝花」白居易
　　山邮花木似平阳，愁杀多情骢马郎。
　　还似升平池畔坐，低头向水自看妆。

卷437_55 「酬和元九东川路诗十二首。江上笛」白居易
　　江上何人夜吹笛，声声似忆故园春。
　　此时闻者堪头白，况是多愁少睡人。

卷437_56 「酬和元九东川路诗十二首。嘉陵夜有怀二首」白居易
　　露湿墙花春意深，西廊月上半床阴。
　　怜君独卧无言语，唯我知君此夜心。
　　不明不暗胧胧月，不暖不寒慢慢风。
　　独卧空床好天气，平明闲事到心中。

卷437_57 「酬和元九东川路诗十二首。夜深行」白居易
　　百牢关外夜行客，三殿角头宵直人。
　　莫道近臣胜远使，其如同是不闲身。

卷437_58 「酬和元九东川路诗十二首。望驿台（三月三十日）」白居易
　　靖安宅里当窗柳，望驿台前扑地花。
　　两处春光同日尽，居人思客客思家。

卷437_59 「酬和元九东川路诗十二首。江岸梨花」白居易
　　梨花有思缘和叶，一树江头恼杀君。
　　最似孀闺少年妇，白妆素袖碧纱裙。

卷437_60 「答谢家最小偏怜女（感元九悼亡诗，因为代答三首）」白居易
　　嫁得梁鸿六七年，耽书爱酒日高眠。雨荒春圃唯生草，
　　雪压朝厨未有烟。身病忧来缘女少，家贫忘却为夫贤。
　　谁知厚俸今无分，枉向秋风吹纸钱。

卷437_61 「答骑马入空台」白居易
　　君入空台去，朝往暮还来。我入泉台去，泉门无复开。
　　鳏夫仍系职，稚女未胜哀。寂寞咸阳道，家人覆墓回。

卷437_62 「答山驿梦」白居易
　　入君旅梦来千里，闭我幽魂欲二年。
　　莫忘平生行坐处，后堂阶下竹丛前。

卷437_63 「和元九与吕二同宿话旧感赠」白居易
　　见君新赠吕君诗，忆得同年行乐时。争入杏园齐马首，
　　潜过柳曲斗蛾眉。八人云散俱游宦，七度花开尽别离。
　　闻道秋娘犹且在，至今时复问微之。

卷437_64 「忆元九」白居易
　　渺渺江陵道，相思远不知。近来文卷里，半是忆君诗。

卷437_65 「萧员外寄新蜀茶」白居易
　　蜀茶寄到但惊新，渭水煎来始觉珍。
　　满瓯似乳堪持玩，况是春深酒渴人。

卷437_66 「寄上大兄（已后诗在邽林居作）」白居易
　　秋鸿过尽无书信，病戴纱巾强出门。
　　独上荒台东北望，日西愁立到黄昏。

卷437_67 「病中哭金銮子（小女子名）」白居易
　　岂料吾方病，翻悲汝不全。卧惊从枕上，扶哭就灯前。
　　有女诚为累，无儿岂免怜。病来才十日，养得已三年。
　　慈泪随声迸，悲肠遇物牵。故衣犹架上，残药尚头边。
　　送出深村巷，看封小墓田。莫言三里地，此别是终天。

卷437_68 「寄内」白居易
　　条桑初绿即为别，柿叶半红犹未归。
　　不如村妇知时节，解为田夫秋捣衣。

卷437_69 「病气」白居易
　　自知气发每因情，情在何由气得平。
　　若问病根深与浅，此身应与病齐生。

卷437_70 「叹元九」白居易
　　不入城门来五载，同时班列尽官高。
　　何人牢落犹依旧，唯有江陵元士曹。

卷437_71 「眼暗」白居易
　　早年勤倦看书苦，晚岁悲伤出泪多。眼损不知都自取，
　　病成方悟欲如何。夜昏乍似灯将灭，朝暗长疑镜未磨。
　　千药万方治不得，唯应闭目学头陀。

卷437_72 「得袁相书」白居易
　　谷苗深处一农夫，面黑头斑手把锄。
　　何意使人犹识我，就田来送相公书。

卷437_73 「病中作」白居易
　　病来城里诸亲故，厚薄亲疏心总知。
　　唯有蔚章于我分，深于同在翰林时。

卷437_74 「感化寺见元九、刘三十二题名处」白居易
　　微之谪去千馀里，太白无来十一年。
　　今日见名如见面，尘埃壁上破窗前。

卷437_75 「游悟贞寺回山下别张殷衡」白居易
　　世缘未了治不得，孤负青山心共知。
　　愁君又入都门去，即是红尘满眼时。

卷437_76 「村居寄张殷衡」白居易
　　金氏村中一病夫，生涯濩落性灵迂。唯看老子五千字，
　　不蹋长安十二衢。药铫夜倾残酒暖，竹床寒取旧毡铺。
　　闻君欲发江东去，能到茅庵访别无。

卷437_77 「病中得樊大书」白居易
　　荒村破屋经年卧，寂绝无人问病身。
　　唯有东都樊著作，至今书信尚殷勤。

卷437_78 「开元九诗书卷」白居易
　　红笺白纸两三束，半是君诗半是书。
　　经年不展缘身病，今日开看生蠹鱼。

卷437_79 「昼卧」白居易
　　抱枕无言语，空房独悄然。谁知尽日卧，非病亦非眠。

卷437_80 「夜坐」白居易
　　庭前尽日立到夜，灯下有时坐彻明。
　　此情不语何人会，时复长吁一两声。

卷437_81 「暮立」白居易
　　黄昏独立佛堂前，满地槐花满树蝉。
　　大抵四时心总苦，就中肠断是秋天。

卷437_82 「有感」白居易
　　绝弦与断丝，犹有却续时。唯有衷肠断，应无续得期。

卷437_83 「答友问」白居易
　　似玉童颜尽，如霜病鬓新。莫惊身顿老，心更老于身。

卷437_84 「村夜」白居易
　　霜草苍苍虫切切，村南村北行人绝。
　　独出前门望野田，月明荞麦花如雪。

卷437_85 「闻虫」白居易
　　暗虫唧唧夜绵绵，况是秋阴欲雨天。
　　犹恐愁人暂得睡，声声移近卧床前。

卷437_86 「寒食夜有怀」白居易
　　寒食非长非短夜，春风不热不寒天。
　　可怜时节堪相忆，何况无灯各早眠。

卷437_87 「赠内」白居易
　　漠漠暗苔新雨地，微微凉露欲秋天。
　　莫对月明思往事，损君颜色减君年。

卷437_88 「得钱舍人书问眼疾」白居易
　　春来眼暗少心情，点尽黄连尚未平。
　　唯得君书胜得药，开缄未读眼先明。

卷437_89 「还李十一马」白居易
　　传语李君劳寄马，病来唯著杖扶身。
　　纵拟强骑无出处，却将牵与趁朝人。

卷437_90 「九日寄行简」白居易
　　摘得菊花携得酒，绕村骑马思悠悠。
　　下邽田地平如掌，何处登高望梓州。

卷437_91 「夜坐」白居易
　　斜月入前楹，迢迢夜坐情。梧桐上阶影，蟋蟀近床声。
　　曙傍窗间至，秋从簟上生。感时因忆事，不寝到鸡鸣。

卷437_92 「村居二首」白居易
　　田园莽苍经春早，篱落萧条尽日风。
　　若问经过谈笑者，不过田舍白头翁。
　　门闭仍逢雪，厨寒未起烟。贫家重寥落，半为日高眠。

卷437_93 「早春」白居易
　　雪散因和气，冰开得暖光。春销不得处，唯有鬓边霜。

卷437_94 「和梦游春诗一百韵」白居易
　　昔君梦游春，梦游仙山曲。怳若有所遇，似惬平生欲。
　　因寻菖蒲水，渐入桃花谷。到一红楼家，爱之看不足。
　　池流渡清泚，草嫩蹋绿蓐。门柳暗全低，檐樱红半熟。
　　转行深深院，过尽重重屋。乌龙卧不惊，青鸟飞相逐。
　　渐闻玉珮响，始辨珠履躅。遥见窗下人，娉婷十五六。
　　霞光抱明月，莲艳开初旭。缥缈云雨仙，氛氲兰麝馥。
　　风流薄梳洗，时世宽妆束。袖软异文绫，裾轻单丝縠.
　　裙腰银线压，梳掌金筐蹙。带襭紫蒲萄，袴花红石竹。
　　凝情都未语，付意微相瞩。眉敛远山青，鬟低片云绿。
　　帐牵翡翠带，被解鸳鸯襆.秀色似堪餐，秾华如可掬。
　　半卷锦头席，斜铺绣腰褥。朱唇素指匀，粉汗红绵扑。
　　心惊睡易觉，梦断魂难续。笼委独栖禽，剑分连理木。
　　存诚期有感，誓志贞无黩。京洛八九春，未曾花里宿。
　　壮年徒自弃，佳会应无复。鸾歌不重闻，凤兆从兹卜。
　　韦门女清贵，裴氏甥贤淑。罗扇夹花灯，金鞍攒绣毂。
　　既倾南国貌，遂坦东床腹。刘阮心渐忘，潘杨意方睦。
　　新修履信第，初食尚书禄。九酝备圣贤，八珍穷水陆。
　　秦家重萧史，彦辅怜卫叔。朝馔馈独盘，夜醪倾百斛。
　　亲宾盛辉赫，妓乐纷晔煜。宿醉才解酲，朝欢俄枕麹.
　　饮过君子争，令甚将军酷。酩酊歌鹧鸪，颠狂舞鸲鹆。
　　月流春夜短，日下秋天速。谢傅隙过驹，萧娘风过烛。
　　全凋蕣花折，半死梧桐秃。暗镜对孤鸾，哀弦留寡鹄。
　　凄凄隔幽显，冉冉移寒燠。万事此时休，百身何处赎。
　　提携小儿女，将领旧姻族。再入朱门行，一傍青楼哭。
　　枥空无厩马，水涸失池鹜。摇落废井梧，荒凉故篱菊。
　　莓苔上几阁，尘土生琴筑。舞榭缀蟏蛸，歌梁聚蝙蝠。
　　嫁分红粉妾，卖散苍头仆。门客思彷徨，家人泣咿噢。
　　心期正萧索，宦序仍拘跼.怀策入崤函，驱车辞郏鄏.
　　逢时念既济，聚学思大畜。端详筮仕蓍，磨拭穿杨镞。
　　始从雠校职，首中贤良目。一拔侍瑶墀，再升纡绣服。
　　誓酬君王宠，愿使朝廷肃。密勿奏封章，清明操宪牍。
　　鹰鞲中病下，豸角当邪触。纠谬静东周，申冤动南蜀。
　　危言诋阍寺，直气忤钧轴。不忍曲作钩，乍能折为玉。
　　扪心无愧畏，腾口有谤讟。只要明是非，何曾虞祸福。
　　车摧太行路，剑落酆城狱。襄汉问修途，荆蛮指殊俗。
　　谪为江府掾，遣事荆州牧。趋走谒麾幢，喧烦视鞭朴。
　　簿书常自领，缧囚每亲鞫。竟日坐官曹，经旬旷休沐。
　　宅荒渚宫草，马瘦畬田粟。薄俸等涓毫，微官同桎梏。
　　月中照形影，天际辞骨肉。鹤病翅羽垂，兽穷爪牙缩。
　　行看须间白，谁劝杯中绿。时伤大野麟，命问长沙鵩.
　　夏梅山雨渍，秋瘴江云毒。巴水白茫茫，楚山青簇簇。
　　吟君七十韵，是我心所蓄。既去诚莫追，将来幸前勖。
　　欲除忧恼病，当取禅经读。须悟事皆空，无令念将属。
　　请思游春梦，此梦何闪倏。艳色即空花，浮生乃焦谷。
　　良姻在嘉偶，顷克为单独。入仕欲荣身，须臾成黜辱。
　　合者离之始，乐兮忧所伏。愁恨僧祇长，欢荣刹那促。
　　觉悟因傍喻，迷执由当局。膏明诱暗蛾，阳焱奔痴鹿。
　　贪为苦聚落，爱是悲林麓。水荡无明波，轮回死生辐。
　　尘应甘露洒，垢待醍醐浴。障要智灯烧，魔须慧刀戮。
　　外熏性易染，内战心难衄。法句与心王，期君日三复。

卷437_95 「王昭君二首（时年十七）」白居易
　　满面胡沙满鬓风，眉销残黛脸销红。
　　愁苦辛勤憔悴尽，如今却似画图中。
　　汉使却回凭寄语，黄金何日赎蛾眉。
　　君王若问妾颜色，莫道不如宫里时。

　　　　　　　　　　　　　　卷四百三十八

卷438_1 「渭村退居，寄礼部崔侍郎、翰林钱舍人诗一百韵」白居易
　　圣代元和岁，闲居渭水阳。不才甘命舛，多幸遇时康。
　　朝野分伦序，贤愚定否臧。重文疏卜式，尚少弃冯唐。
　　由是推天运，从兹乐性场。笼禽放高翥，雾豹得深藏。
　　世虑休相扰，身谋且自强。犹须务衣食，未免事农桑。
　　薙草通三径，开田占一坊。昼扉扃白版，夜碓扫黄粱。
　　隙地治场圃，闲时粪土疆。枳篱编刺夹，薤垄擘科秧。
　　穑力嫌身病，农心愿岁穰。朝衣典杯酒，佩剑博牛羊。
　　困倚栽松锸，饥提采蕨筐。引泉来后涧，移竹下前冈。
　　生计虽勤苦，家资甚渺茫。尘埃常满甑，钱帛少盈囊。
　　弟病仍扶杖，妻愁不出房。传衣念蓝缕，举案笑糟糠。
　　犬吠村胥闹，蝉鸣织妇忙。纳租看县帖，输粟问军仓。
　　夕歇攀村树，秋行绕野塘。云容阴惨澹，月色冷悠扬。
　　荞麦铺花白，棠梨间叶黄。早寒风摵摵，新霁月苍苍。
　　园菜迎霜死，庭芜过雨荒。檐空愁宿燕，壁暗思啼螀。
　　眼为看书损，肱因运甓伤。病骸浑似木，老鬓欲成霜。
　　少睡知年长，端忧觉夜长。旧游多废忘，往事偶思量。
　　忽忆烟霄路，常陪剑履行。登朝思检束，入阁学趋跄。
　　命偶风云会，恩覃雨露霶.沾枯发枝叶，磨钝起锋铓。
　　崔阁连镳骛，钱兄接翼翔。齐竽混韶夏，燕石厕琳琅。
　　同日升金马，分宵直未央。共词加宠命，合表谢恩光。
　　厩马骄初跨，天厨味始尝。朝晡颁饼饵，寒暑赐衣裳。
　　对秉鹅毛笔，俱含鸡舌香。青缣衾薄絮，朱里幕高张。
　　昼食恒连案，宵眠每并床。差肩承诏旨，连署进封章。
　　起草偏同视，疑文最共详。灭私容点窜，穷理析毫芒。
　　便共输肝胆，何曾异肺肠。慎微参石奋，决密与张汤。
　　禁闼青交琐，宫垣紫界墙。井阑排菡萏，檐瓦斗鸳鸯。
　　楼额题鳷鹊，池心浴凤凰。风枝万年动，温树四时芳。
　　宿露凝金掌，晨晖上璧珰。砌筠涂绿粉，庭果滴红浆。
　　晓从朝兴庆，春陪宴柏梁。传呼鞭索索，拜舞珮锵锵。
　　仙仗环双阙，神兵辟两厢。火翻红尾旆，冰卓白竿枪。
　　滉漾经鱼藻，深沈近浴堂。分庭皆命妇，对院即储皇。
　　贵主冠浮动，亲王辔闹装。金钿相照耀，朱紫间荧煌。
　　球簇桃花绮，歌巡竹叶觞。洼银中贵带，昂黛内人妆。
　　赐禊东城下，颁酺曲水傍。尊罍分圣酒，妓乐借仙倡。
　　浅酌看红药，徐吟把绿杨。宴回过御陌，行歇入僧房。
　　白鹿原东脚，青龙寺北廊。望春花景暖，避暑竹风凉。
　　下直闲如社，寻芳醉似狂。有时还后到，无处不相将。
　　鸡鹤初虽杂，萧兰久乃彰。来燕隗贵重，去鲁孔恓惶。
　　聚散期难定，飞沉势不常。五年同昼夜，一别似参商。
　　屈折孤生竹，销摧百炼钢。途穷任憔悴，道在肯彷徨。
　　尚念遗簪折，仍怜病雀疮。恤寒分赐帛，救馁减馀粮。
　　药物来盈裹，书题寄满箱。殷勤翰林主，珍重礼闱郎。
　　喣沫诚多谢，抟扶岂所望。提携劳气力，吹簸不飞扬。
　　拙劣才何用，龙钟分自当。妆嫫徒费黛，磨甋讵成璋。
　　习隐将时背，干名与道妨。外身宗老氏，齐物学蒙庄。
　　疏放遗千虑，愚蒙守一方。乐天无怨叹，倚命不劻勷。
　　愤懑胸须豁，交加臂莫攘。珠沉犹是宝，金跃未为祥。
　　泥尾休摇掉，灰心罢激昂。渐闲亲道友，因病事医王。
　　息乱归禅定，存神入坐亡。断痴求慧剑，济苦得慈航。
　　不动为吾志，无何是我乡。可怜身与世，从此两相忘。

卷438_2 「酬卢秘书二十韵（时初奉诏除赞善大夫）」白居易
　　谬历文场选，惭非翰苑才。云霄高暂致，毛羽弱先摧。
　　识分忘轩冕，知归返草莱。杜陵书积蠹，丰狱剑生苔。
　　晦厌鸣鸡雨，春惊震蛰雷。旧恩收坠履，新律动寒灰。
　　凤诏容徐起，鹓行许重陪。衰颜虽拂拭，蹇步尚低徊。
　　睡少钟偏警，行迟漏苦摧。风霜趁朝去，泥雪拜陵回。
　　上感君犹念，傍惭友或推。石顽镌费匠，女丑嫁劳媒。
　　倏忽青春度，奔波白日颓。性将时共背，病与老俱来。
　　闻有蓬壶客，知怀杞梓材。世家标甲第，官职滞麟台。
　　笔尽铅黄点，诗成锦绣堆。尝思豁云雾，忽喜访尘埃。
　　心为论文合，眉因劝善开。不胜珍重意，满袖写琼瑰。

卷438_3 「题卢秘书夏日新栽竹二十韵」白居易
　　湘竹初封植，卢生此考槃。久持霜节苦，新托露根难。
　　等度须当砌，疏稠要满阑。买怜分薄俸，栽称作闲官。
　　叶翦蓝罗碎，茎抽玉琯端。几声清淅沥，一簇绿檀栾。
　　未夜青岚入，先秋白露团。拂肩摇翡翠，熨手弄琅玕.
　　韵透窗风起，阴铺砌月残。炎天闻觉冷，窄地见疑宽。
　　梢动胜摇扇，枝低好挂冠。碧笼烟幕幕，珠洒雨珊珊。
　　晚箨晴云展，阴芽蛰虺蟠。爱从抽马策，惜未截鱼竿。
　　松韵徒烦听，桃夭不足观。梁惭当家杏，台陋本司兰。
　　撑拨诗人兴，勾牵酒客欢。静连芦簟滑，凉拂葛衣单。
　　岂止消时暑，应能保岁寒。莫同凡草木，一种夏中看。

卷438_4 「渭村酬李二十见寄」白居易
　　百里音书何太迟，暮秋把得暮春诗。柳条绿日君相忆，
　　梨叶红时我始知。莫叹学官贫冷落，犹胜村客病支离。
　　形容意绪遥看取，不似华阳观里时。

卷438_5 「初授赞善大夫早朝，寄李二十助教」白居易
　　病身初谒青宫日，衰貌新垂白发年。寂寞曹司非热地，
　　萧条风雪是寒天。远坊早起常侵鼓，瘦马行迟苦费鞭。
　　一种共君官职冷，不如犹得日高眠。

卷438_6 「欲与元八卜邻，先有是赠」白居易
　　平生心迹最相亲，欲隐墙东不为身。明月好同三径夜，
　　绿杨宜作两家春。每因暂出犹思伴，岂得安居不择邻。
　　何独终身数相见，子孙长作隔墙人。

卷438_7 「游城南，留元九、李二十晚归」白居易
　　老游春饮莫相违，不独花稀人亦稀。
　　更劝残杯看日影，犹应趁得鼓声归。

卷438_8 「广宣上人以应制诗见示因以赠…居安国寺红楼院以诗供奉」白居易
　　道林谈论惠休诗，一到人天便作师。香积筵承紫泥诏，
　　昭阳歌唱碧云词。红楼许住请银钥，翠辇陪行蹋玉墀。
　　惆怅甘泉曾侍从，与君前后不同时。

卷438_9 「重过秘书旧房，因题长句（时为赞善大夫）」白居易
　　阁前下马思裴回，第二房门手自开，昔为白面书郎去，
　　今作苍须赞善来。吏人不识多新补，松竹相亲是旧栽。
　　应有题墙名姓在，试将衫袖拂尘埃。

卷438_10 「重到城七绝句。见元九」白居易
　　容貌一日减一日，心情十分无九分。
　　每逢陌路犹嗟叹，何况今朝是见君。

卷438_11 「重到城七绝句。高相宅」白居易
　　青苔故里怀恩地，白发新生抱病身。
　　涕泪虽多无哭处，永宁门馆属他人。

卷438_12 「重到城七绝句。张十八」白居易
　　谏垣几见迁遗补，宪府频闻转殿监。
　　独有咏诗张太祝，十年不改旧官衔。

卷438_13 「重到城七绝句。刘家花」白居易
　　刘家墙上花还发，李十门前草又春。
　　处处伤心心始悟，多情不及少情人。

卷438_14 「重到城七绝句。裴五」白居易
　　莫怪相逢无笑语，感今思旧戟门前。
　　张家伯仲偏相似，每见清扬一惘然。

卷438_15 「重到城七绝句。仇家酒」白居易
　　年年老去欢情少，处处春来感事深。
　　时到仇家非爱酒，醉时心胜醒时心。

卷438_16 「重到城七绝句。恒寂师」白居易
　　旧游分散人零落，如此伤心事几条。
　　会逐禅师坐禅去，一时灭尽定中消。

卷438_17 「靖安北街赠李二十」白居易
　　榆荚抛钱柳展眉，两人并马语行迟。
　　还似往年安福寺，共君私试却回时。

卷438_18 「重伤小女子」白居易
　　学人言语凭床行，嫩似花房脆似琼。才知恩爱迎三岁，
　　未辨东西过一生。汝异下殇应杀礼，吾非上圣讵忘情。
　　伤心自叹鸠巢拙，长堕春雏养不成。

卷438_19 「过颜处士墓」白居易
　　向坟道径没荒榛，满室诗书积暗尘。长夜肯教黄壤晓，
　　悲风不许白杨春。箪瓢颜子生仍促，布被黔娄死更贫。
　　未会悠悠上天意，惜将富寿与何人。

卷438_20 「题周皓大夫新亭子二十二韵」白居易
　　东道常为主，南亭别待宾。规模何日创，景致一时新。
　　广砌罗红药，疏窗荫绿筠。锁开宾阁晓，梯上妓楼春。
　　置醴宁三爵，加笾过八珍。茶香飘紫笋，脍缕落红鳞。
　　辉赫车舆闹，珍奇鸟兽驯。猕猴看枥马，鹦鹉唤家人。
　　锦额帘高卷，银花醆慢巡。劝尝光禄酒，许看洛川神。
　　敛翠凝歌黛，流香动舞巾。裙翻绣鸂鶒，梳陷钿麒麟。
　　笛怨音含楚，筝娇语带秦。侍儿催画烛，醉客吐文茵。
　　投辖多连夜，鸣珂便达晨。入朝纡紫绶，待漏拥朱轮。
　　贵介交三事，光荣照四邻。甘浓将奉客，稳暖不缘身。
　　十载歌钟地，三朝节钺臣。爱才心倜傥，敦旧礼殷勤。
　　门以招贤盛，家因好事贫。始知豪杰意，富贵为交亲。

卷438_21 「赋得听边鸿」白居易
　　惊风吹起塞鸿群，半拂平沙半入云。
　　为问昭君月下听，何如苏武雪中闻。

卷438_22 「见杨弘贞诗赋，因题绝句以自谕」白居易
　　赋句诗章妙入神，未年三十即无身。
　　常嗟薄命形憔悴，若比弘贞是幸人。

卷438_23 「病中早春」白居易
　　今朝枕上觉头轻，强起阶前试脚行。膻腻断来无气力，
　　风痰恼得少心情。暖消霜瓦津初合，寒减冰渠冻不成。
　　唯有愁人鬓间雪，不随春尽逐春生。

卷438_24 「送人贬信州判官」白居易
　　地僻山深古上饶，土风贫薄道程遥。不唯迁客须恓屑，
　　见说居人也寂寥。溪畔毒沙藏水弩，城头枯树下山魈。
　　若于此郡为卑吏，刺史厅前又折腰。

卷438_25 「曲江醉后赠诸亲故」白居易
　　郭东丘墓何年客，江畔风光几日春。只合殷勤逐杯酒，
　　不须疏索向交亲。中天或有长生药，下界应无不死人。
　　除却醉来开口笑，世间何事更关身。

卷438_26 「和元八侍御升平新居四绝句。看花屋」白居易
　　忽惊映树新开屋，却似当檐故种花。
　　可惜年年红似火，今春始得属元家。

卷438_27 「和元八侍御升平新居四绝句。累土山」白居易
　　堆土渐高山意出，终南移入户庭间。
　　玉峰蓝水应惆怅，恐见新山望旧山。

卷438_28 「和元八侍御升平新居四绝句。高亭」白居易
　　亭脊太高君莫拆，东家留取当西山。
　　好看落日斜衔处，一片春岚映半环。

卷438_29 「和元八侍御升平新居四绝句。松树」白居易
　　白金换得青松树，君既先栽我不栽。
　　幸有西风易凭仗，夜深偷送好声来。

卷438_30 「醉后却寄元九」白居易
　　蒲池村里匆匆别，沣水桥边兀兀回。
　　行到城门残酒醒，万重离恨一时来。

卷438_31 「重寄（一作重寄元九）」白居易
　　萧散弓惊雁，分飞剑化龙。悠悠天地内，不死会相逢。

卷438_32 「李十一舍人松园饮小酎酒得元八侍御诗叙云在台…酬四韵」白居易
　　爱酒舍人开小酌，能文御史寄新诗。乱松园里醉相忆，
　　古柏厅前忙不知。早夏我当逃暑日，晚衙君是虑囚时。
　　唯应清夜无公事，新草亭中好一期。

卷438_33 「重到华阳观旧居」白居易
　　忆昔初年三十二，当时秋思已难堪。
　　若为重入华阳院，病鬓愁心四十三。

卷438_34 「答劝酒」白居易
　　莫怪近来都不饮，几回因醉却沾巾。
　　谁料平生狂酒客，如今变作酒悲人。

卷438_35 「题王侍御池亭」白居易
　　朱门深锁春池满，岸落蔷薇水浸莎。
　　毕竟林塘谁是主，主人来少客来多。

卷438_36 「听水部吴员外新诗，因赠绝句」白居易
　　朱绂仙郎白雪歌，和人虽少爱人多。
　　明朝说与诗人道，水部如今不姓何。

卷438_37 「雨夜忆元九」白居易
　　天阴一日便堪愁，何况连宵雨不休。
　　一种雨中君最苦，偏梁阁道向通州。

卷438_38 「雨中携元九诗访元八侍御」白居易
　　微之诗卷忆同开，假日多应不入台。
　　好句无人堪共咏，冲泥蹋水就君来。

卷438_39 「赠杨秘书巨源」白居易
　　早闻一箭取辽城，相识虽新有故情。清句三朝谁是敌，
　　白须四海半为兄。贫家薙草时时入，瘦马寻花处处行。
　　不用更教诗过好，折君官职是声名。

卷438_40 「和武相公感韦令公旧池孔雀（同用深字）」白居易
　　索莫少颜色，池边无主禽。难收带泥翅，易结著人心。
　　顶毳落残碧，尾花销暗金。放归飞不得，云海故巢深。

卷438_41 「寄生衣与微之，因题封上」白居易
　　浅色縠衫轻似雾，纺花纱袴薄于云。
　　莫嫌轻薄但知著，犹恐通州热杀君。

卷438_42 「白牡丹」白居易
　　白花冷澹无人爱，亦占芳名道牡丹。
　　应似东宫白赞善，被人还唤作朝官。

卷438_43 「梦旧」白居易
　　别来老大苦修道，炼得离心成死灰。
　　平生忆念消磨尽，昨夜因何入梦来。

卷438_44 「戏题卢秘书新移蔷薇」白居易
　　风动翠条腰袅娜，露垂红萼泪阑干。
　　移他到此须为主，不别花人莫使看。

卷438_45 「曲江夜归，闻元八见访」白居易
　　自入台来见面稀，班中遥得揖容辉。
　　早知相忆来相访，悔待江头明月归。

卷438_46 「苦热题恒寂师禅室」白居易
　　人人避暑走如狂，独有禅师不出房。
　　可是禅房无热到，但能心静即身凉。

卷438_47 「微之到通州日授馆未安见尘壁间有数行字读之…因酬长句」白居易
　　十五年前似梦游，曾将诗句结风流。偶助笑歌嘲阿软，
　　可知传诵到通州。昔教红袖佳人唱，今遣青衫司马愁。
　　惆怅又闻题处所，雨淋江馆破墙头。

卷438_48 「得微之到官后书备知通州之事怅然有感因成四章」白居易
　　来书子细说通州，州在山根峡岸头。四面千重火云合，
　　中心一道瘴江流。虫蛇白昼拦官道，蚊蚋黄昏扑郡楼。
　　何罪遣君居此地，天高无处问来由。
　　匼匝巅山万仞馀，人家应似甑中居。寅年篱下多逢虎，
　　亥日沙头始卖鱼。衣斑梅雨长须熨，米涩畬田不解锄。
　　努力安心过三考，已曾愁杀李尚书。
　　人稀地僻医巫少，夏旱秋霖瘴疟多。老去一身须爱惜，
　　别来四体得如何。侏儒饱笑东方朔，薏苡谗忧马伏波。
　　莫遣沉愁结成病，时时一唱濯缨歌。
　　通州海内恓惶地，司马人间冗长官。伤鸟有弦惊不定，
　　卧龙无水动应难。剑埋狱底谁深掘，松偃霜中尽冷看。
　　举目争能不惆怅，高车大马满长安。

卷438_49 「病中答招饮者」白居易
　　顾我镜中悲白发，尽君花下醉青春。
　　不缘眼痛兼身病，可是尊前第二人。

卷438_50 「燕子楼三首」白居易
　　满窗明月满帘霜，被冷灯残拂卧床。
　　燕子楼中霜月夜，秋来只为一人长。
　　钿晕罗衫色似烟，几回欲著即潸然。
　　自从不舞霓裳曲，叠在空箱十一年。
　　今春有客洛阳回，曾到尚书墓上来。
　　见说白杨堪作柱，争教红粉不成灰。

卷438_51 「初贬官过望秦岭（自此后诗江州路上作）」白居易
　　草草辞家忧后事，迟迟去国问前途。
　　望秦岭上回头立，无限秋风吹白须。

卷438_52 「蓝桥驿见元九诗（诗中云：江陵归时逢春雪）」白居易
　　蓝桥春雪君归日，秦岭秋风我去时。
　　每到驿亭先下马，循墙绕柱觅君诗。

卷438_53 「韩公堆寄元九」白居易
　　韩公堆北涧西头，冷雨凉风拂面秋。
　　努力南行少惆怅，江州犹似胜通州。

卷438_54 「发商州」白居易
　　商州馆里停三日，待得妻孥相逐行。
　　若比李三犹自胜，儿啼妇哭不闻声。

卷438_55 「武关南见元九题山石榴花见寄」白居易
　　往来同路不同时，前后相思两不知。
　　行过关门三四里，榴花不见见君诗。

卷438_56 「红鹦鹉（商山路逢）」白居易
　　安南远进红鹦鹉，色似桃花语似人。
　　文章辩慧皆如此，笼槛何年出得身。

卷438_57 「题四皓庙（一作题商山庙）」白居易
　　卧逃秦乱起安刘，舒卷如云得自由。
　　若有精灵应笑我，不成一事谪江州。

卷438_58 「罢药」白居易
　　自学坐禅休服药，从他时复病沉沉。
　　此身不要全强健，强健多生人我心。

卷438_59 「白鹭」白居易
　　人生四十未全衰，我为愁多白发垂。
　　何故水边双白鹭，无愁头上亦垂丝。

卷438_60 「襄阳舟夜」白居易
　　下马襄阳郭，移舟汉阴驿。秋风截江起，寒浪连天白。
　　本是多愁人，复此风波夕。

卷438_61 「江夜舟行」白居易
　　烟淡月濛濛，舟行夜色中。江铺满槽水，帆展半樯风。
　　叫曙嗷嗷雁，啼秋唧唧虫。只应催北客，早作白须翁。

卷438_62 「红藤杖」白居易
　　交亲过浐别，车马到江回。唯有红藤杖，相随万里来。

卷438_63 「江上吟元八绝句」白居易
　　大江深处月明时，一夜吟君小律诗。
　　应有水仙潜出听，翻将唱作步虚词。

卷438_64 「途中感秋」白居易
　　节物行摇落，年颜坐变衰。树初黄叶日，人欲白头时。
　　乡国程程远，亲朋处处辞。唯残病与老，一步不相离。

卷438_65 「登郢州白雪楼」白居易
　　白雪楼中一望乡，青山蔟蔟水茫茫。
　　朝来渡口逢京使，说道烟尘近洛阳。

卷438_66 「舟夜赠内」白居易
　　三声猿后垂乡泪，一叶舟中载病身。
　　莫凭水窗南北望，月明月暗总愁人。

卷438_67 「逢旧」白居易
　　我梳白发添新恨，君扫青蛾减旧容。
　　应被傍人怪惆怅，少年离别老相逢。

卷438_68 「臼口阻风十日」白居易
　　洪涛白浪塞江津，处处邅回事事迍。世上方为失途客，
　　江头又作阻风人。鱼虾遇雨腥盈鼻，蚊蚋和烟痒满身。
　　老大光阴能几日，等闲臼口坐经旬。

卷438_69 「浦中夜泊」白居易
　　暗上江堤还独立，水风霜气夜棱棱。
　　回看深浦停舟处，芦荻花中一点灯。

卷438_70 「卢侍御与崔评事为予于黄鹤楼置宴，宴罢同望」白居易
　　江边黄鹤古时楼，劳置华筵待我游。楚思淼茫云水冷，
　　商声清脆管弦秋。白花浪溅头陀寺，红叶林笼鹦鹉洲。
　　总是平生未行处，醉来堪赏醒堪愁。

卷438_71 「舟中读元九诗」白居易
　　把君诗卷灯前读，诗尽灯残天未明。
　　眼痛灭灯犹暗坐，逆风吹浪打船声。

卷438_72 「舟行阻风，寄李十一舍人」白居易
　　扁舟厌泊烟波上，轻策闲寻浦屿间。虎蹋青泥稠似印，
　　风吹白浪大于山。且愁江郡何时到，敢望京都几岁还。
　　今日料君朝退后，迎寒新酎暖开颜。

卷438_73 「雨中题衰柳」白居易
　　湿屈青条折，寒飘黄叶多。不知秋雨意，更遣欲如何。

卷438_74 「题王处士郊居」白居易
　　半依云渚半依山，爱此令人不欲还。负郭田园九八顷，
　　向阳茅屋两三间。寒松纵老风标在，野鹤虽饥饮啄闲。
　　一卧江村来早晚，著书盈帙鬓毛斑。

卷438_75 「岁晚旅望」白居易
　　朝来暮去星霜换，阴惨阳舒气序牵。万物秋霜能坏色，
　　四时冬日最凋年。烟波半露新沙地，鸟雀群飞欲雪天。
　　向晚苍苍南北望，穷阴旅思两无边。

卷438_76 「晏坐闲吟」白居易
　　昔为京洛声华客，今作江湖潦倒翁。意气销磨群动里，
　　形骸变化百年中。霜侵残鬓无多黑，酒伴衰颜只暂红。
　　愿学禅门非想定，千愁万念一时空。

卷438_77 「题李山人」白居易
　　厨无烟火室无妻，篱落萧条屋舍低。
　　每日将何疗饥渴，井华云粉一刀圭。

卷438_78 「读庄子」白居易
　　去国辞家谪异方，中心自怪少忧伤。
　　为寻庄子知归处，认得无何是本乡。

卷438_79 「江楼偶宴赠同座」白居易
　　南浦闲行罢，西楼小宴时。望湖凭槛久，待月放杯迟。
　　江果尝卢橘，山歌听竹枝。相逢且同乐，何必旧相知。

卷438_80 「放言五首」白居易
　　朝真暮伪何人辨，古往今来底事无。但爱臧生能诈圣，
　　可知宁子解佯愚。草萤有耀终非火，荷露虽团岂是珠。
　　不取燔柴兼照乘，可怜光彩亦何殊。
　　世途倚伏都无定，尘网牵缠卒未休。祸福回还车转毂，
　　荣枯反覆手藏钩。龟灵未免刳肠患，马失应无折足忧。
　　不信君看弈棋者，输赢须待局终头。
　　赠君一法决狐疑，不用钻龟与祝蓍。试玉要烧三日满，
　　辨材须待七年期。周公恐惧流言后，王莽谦恭未篡时。
　　向使当初身便死，一生真伪复谁知。
　　谁家第宅成还破，何处亲宾哭复歌。昨日屋头堪炙手，
　　今朝门外好张罗。北邙未省留闲地，东海何曾有定波。
　　莫笑贱贫夸富贵，共成枯骨两如何。
　　泰山不要欺毫末，颜子无心羡老彭。松树千年终是朽，
　　槿花一日自为荣。何须恋世常忧死，亦莫嫌身漫厌生。
　　生去死来都是幻，幻人哀乐系何情。

卷438_81 「岁暮道情二首」白居易
　　壮日苦曾惊岁月，长年都不惜光阴。
　　为学空门平等法，先齐老少死生心。
　　半故青衫半白头，雪风吹面上江楼。
　　禅功自见无人觉，合是愁时亦不愁。

卷438_82 「读李杜诗集，因题卷后」白居易
　　翰林江左日，员外剑南时。不得高官职，仍逢苦乱离。
　　暮年逋客恨，浮世谪仙悲。吟咏留千古，声名动四夷。
　　文场供秀句，乐府待新词。天意君须会，人间要好诗。

卷438_83 「强酒」白居易
　　若不坐禅销妄想，即须行醉放狂歌。
　　不然秋月春风夜，争那闲思往事何。

卷438_84 「独树浦雨夜寄李六郎中」白居易
　　忽忆两家同里巷，何曾一处不追随。闲游预算分朝日，
　　静语多同待漏时。花下放狂冲黑饮，灯前起坐彻明棋。
　　可知风雨孤舟夜，芦苇丛中作此诗。

卷438_85 「听崔七妓人筝」白居易
　　花脸云鬟坐玉楼，十三弦里一时愁。
　　凭君向道休弹去，白尽江州司马头。

卷438_86 「望江州」白居易
　　江回望见双华表，知是浔阳西郭门。
　　犹去孤舟三四里，水烟沙雨欲黄昏。

卷438_87 「初到江州」白居易
　　浔阳欲到思无穷，庾亮楼南湓口东。树木凋疏山雨后，
　　人家低湿水烟中。菰蒋喂马行无力，芦荻编房卧有风。
　　遥见朱轮来出郭，相迎劳动使君公。

卷438_88 「醉后题李、马二妓」白居易
　　行摇云髻花钿节，应似霓裳趁管弦。艳动舞裙浑是火，
　　愁凝歌黛欲生烟。有风纵道能回雪，无水何由忽吐莲。
　　疑是两般心未决，雨中神女月中仙。

卷438_89 「卢侍御小妓乞诗，座上留赠」白居易
　　郁金香汗裛歌巾，山石榴花染舞裙。好似文君还对酒，
　　胜于神女不归云。梦中那及觉时见，宋玉荆王应羡君。

　　　　　　　　　　　　　　卷四百三十九

卷439_1 「东南行一百韵寄通州元九侍御澧州李十一舍人…窦七校书」白居易
　　南去经三楚，东来过五湖。山头看候馆，水面问征途。
　　地远穷江界，天低极海隅。飘零同落叶，浩荡似乘桴。
　　渐觉乡原异，深知土产殊。夷音语嘲哳，蛮态笑睢盱。
　　水市通闤闠，烟村混舳舻。吏征渔户税，人纳火田租。
　　亥日饶虾蟹，寅年足虎貙。成人男作丱，事鬼女为巫。
　　楼暗攒倡妇，堤长簇贩夫。夜船论铺赁，春酒断瓶酤。
　　见果皆卢橘，闻禽悉鹧鸪。山歌猿独叫，野哭鸟相呼。
　　岭徼云成栈，江郊水当郛。月移翘柱鹤，风泛飐樯乌。
　　鳌碍潮无信，蛟惊浪不虞。鼍鸣江擂鼓，蜃气海浮图。
　　树裂山魈穴，沙含水弩枢。喘牛犁紫芋，羸马放青菰。
　　绣面谁家婢，鸦头几岁奴。泥中采菱芡，烧后拾樵苏。
　　鼎腻愁烹鳖，盘腥厌脍鲈。钟仪徒恋楚，张翰浪思吴。
　　气序凉还热，光阴旦复晡。身方逐萍梗，年欲近桑榆。
　　渭北田园废，江西岁月徂。忆归恒惨淡，怀旧忽踟蹰。
　　自念咸秦客，尝为邹鲁儒。蕴藏经国术，轻弃度关繻.
　　赋力凌鹦鹉，词锋敌辘轳。战文重掉鞅，射策一弯弧。
　　崔杜鞭齐下，元韦辔并驱。名声逼扬马，交分过萧朱。
　　世务轻摩揣，周行窃觊觎。风云皆会合，雨露各沾濡。
　　共遇升平代，偏惭固陋躯。承明连夜直，建礼拂晨趋。
　　美服颁王府，珍羞降御厨。议高通白虎，谏切伏青蒲。
　　柏殿行陪宴，花楼走看酺.神旗张鸟兽，天籁动笙竽。
　　戈剑星芒耀，鱼龙电策驱。定场排越伎，促坐进吴歈.
　　缥缈疑仙乐，婵娟胜画图。歌鬟低翠羽，舞汗堕红珠。
　　别选闲游伴，潜招小饮徒。一杯愁已破，三醆气弥粗。
　　软美仇家酒，幽闲葛氏姝。十千方得斗，二八正当垆。
　　论笑杓胡律，谈怜巩嗫嚅。李酣犹短窦，庾醉更蔫迂。
　　鞍马呼教住，骰盘喝遣输。长驱波卷白，连掷采成卢。
　　筹并频逃席，觥严列置盂。满卮那可灌，颓玉不胜扶。
　　入视中枢草，归乘内厩驹。醉曾冲宰相，骄不揖金吾。
　　日近恩虽重，云高势却孤。翻身落霄汉，失脚倒泥涂。
　　博望移门籍，浔阳佐郡符。时情变寒暑，世利算锱铢。
　　即日辞双阙，明朝别九衢。播迁分郡国，次第出京都。
　　秦岭驰三驿，商山上二邘。岘阳亭寂寞，夏口路崎岖。
　　大道全生棘，中丁尽执殳。江关未撤警，淮寇尚稽诛。
　　林对东西寺，山分大小姑。庐峰莲刻削，湓浦带萦纡。
　　九派吞青草，孤城覆绿芜。黄昏钟寂寂，清晓角呜呜。
　　春色辞门柳，秋声到井梧。残芳悲鶗鴂，暮节感茱萸。
　　蕊坼金英菊，花飘雪片芦。波红日斜没，沙白月平铺。
　　几见林抽笋，频惊燕引雏。岁华何倏忽，年少不须臾。
　　眇默思千古，苍茫想八区。孔穷缘底事，颜夭有何辜。
　　龙智犹经醢，龟灵未免刳。穷通应已定，圣哲不能逾。
　　况我身谋拙，逢他厄运拘。漂流随大海，锤锻任洪炉。
　　险阻尝之矣，栖迟命也夫。沉冥消意气，穷饿耗肌肤。
　　防瘴和残药，迎寒补旧襦。书床鸣蟋蟀，琴匣网蜘蛛。
　　贫室如悬磬，端忧剧守株。时遭人指点，数被鬼揶揄。
　　兀兀都疑梦，昏昏半是愚。女惊朝不起，妻怪夜长吁。
　　万里抛朋侣，三年隔友于。自然悲聚散，不是恨荣枯。
　　去夏微之疟，今春席八殂。天涯书达否，泉下哭知无。
　　谩写诗盈卷，空盛酒满壶。只添新怅望，岂复旧欢娱。
　　壮志因愁减，衰容与病俱。相逢应不识，满颔白髭须。

卷439_2 「谪居」白居易
　　面瘦头斑四十四，远谪江州为郡吏。逢时弃置从不才，
　　未老衰羸为何事。火烧寒涧松为烬，霜降春林花委地。
　　遭时荣悴一时间，岂是昭昭上天意。

卷439_3 「初到江州寄翰林张、李、杜三学士」白居易
　　早攀霄汉上天衢，晚落风波委世途。雨露施恩无厚薄，
　　蓬蒿随分有荣枯。伤禽侧翅惊弓箭，老妇低颜事舅姑。
　　碧落三仙曾识面，年深记得姓名无。

卷439_4 「庾楼晓望」白居易
　　独凭朱槛立凌晨，山色初明水色新。竹雾晓笼衔岭月，
　　蘋风暖送过江春。子城阴处犹残雪，衙鼓声前未有尘。
　　三百年来庾楼上，曾经多少望乡人。

卷439_5 「宿西林寺」白居易
　　木落天晴山翠开，爱山骑马入山来。
　　心知不及柴桑令，一宿西林便却回。

卷439_6 「江楼宴别」白居易
　　楼中别曲催离酌，灯下红裙间绿袍。缥缈楚风罗绮薄，
　　铮鏦越调管弦高。寒流带月澄如镜，夕吹和霜利似刀。
　　尊酒未空欢未尽，舞腰歌袖莫辞劳。

卷439_7 「题山石榴花」白居易
　　一丛千朵压阑干，翦碎红绡却作团。风袅舞腰香不尽，
　　露销妆脸泪新干。蔷薇带刺攀应懒，菡萏生泥玩亦难。
　　争及此花檐户下，任人采弄尽人看。

卷439_8 「代春赠」白居易
　　山吐晴岚水放光，辛夷花白柳梢黄。
　　但知莫作江西意，风景何曾异帝乡。

卷439_9 「答春」白居易
　　草烟低重水花明，从道风光似帝京。
　　其奈山猿江上叫，故乡无此断肠声。

卷439_10 「樱桃花下叹白发」白居易
　　逐处花皆好，随年貌自衰。红樱满眼日，白发半头时。
　　倚树无言久，攀条欲放迟。临风两堪叹，如雪复如丝。

卷439_11 「惜落花，赠崔二十四」白居易
　　漠漠纷纷不奈何，狂风急雨两相和。
　　晚来怅望君知否，枝上稀疏地上多。

卷439_12 「移山樱桃」白居易
　　亦知官舍非吾宅，且劚山樱满院栽。
　　上佐近来多五考，少应四度见花开。

卷439_13 「官舍闲题」白居易
　　职散优闲地，身慵老大时。送春唯有酒，销日不过棋。
　　禄米獐牙稻，园蔬鸭脚葵。饱餐仍晏起，馀暇弄龟儿。

卷439_14 「晚春登大云寺南楼，赠常禅师」白居易
　　花尽头新白，登楼意若何。岁时春日少，世界苦人多。
　　愁醉非因酒，悲吟不是歌。求师治此病，唯劝读楞伽。

卷439_15 「北楼送客归上都」白居易
　　凭高眺远一凄凄，却下朱阑即解携。京路人归天直北，
　　江楼客散日平西。长津欲度回渡尾，残酒重倾簇马蹄。
　　不独别君须强饮，穷愁自要醉如泥。

卷439_16 「北亭招客」白居易
　　疏散郡丞同野客，幽闲官舍抵山家。春风北户千茎竹，
　　晚日东园一树花。小醆吹醅尝冷酒，深炉敲火炙新茶。
　　能来尽日观棋否，太守知慵放晚衙。

卷439_17 「宿西林寺，早赴东林满上人之会因寄崔二十二员外」白居易
　　谪辞魏阙鹓鸾隔，老入庐山麋鹿随。薄暮萧条投寺宿，
　　凌晨清净与僧期。双林我起闻钟后，只日君趋入阁时。
　　鹏鷃高低分皆定，莫劳心力远相思。

卷439_18 「游宝称寺」白居易
　　竹寺初晴日，花塘欲晓春。野猿疑弄客，山鸟似呼人。
　　酒嫩倾金液，茶新碾玉尘。可怜幽静地，堪寄老慵身。

卷439_19 「早春闻提壶鸟，因题邻家」白居易
　　厌听秋猿催下泪，喜闻春鸟劝提壶。谁家红树先花发，
　　何处青楼有酒酤。进士粗豪寻静尽，拾遗风采近都无。
　　欲期明日东邻醉，变作腾腾一俗夫。

卷439_20 「见紫薇花忆微之」白居易
　　一丛暗淡将何比，浅碧笼裙衬紫巾。
　　除却微之见应爱，人间少有别花人。

卷439_21 「蔷薇花一丛独死，不知其故，因有是篇」白居易
　　柯条未尝损，根蕟不曾移。同类今齐茂，孤芳忽独萎。
　　仍怜委地日，正是带花时。碎碧初凋叶，燋红尚恋枝。
　　乾坤无厚薄，草木自荣衰。欲问因何事，春风亦不知。

卷439_22 「湖亭望水」白居易
　　久雨南湖涨，新晴北客过。日沉红有影，风定绿无波。
　　岸没闾阎少，滩平船舫多。可怜心赏处，其奈独游何。

卷439_23 「闲游」白居易
　　外事因慵废，中怀与静期。寻泉上山远，看笋出林迟。
　　白石磨樵斧，青竿理钓丝。澄清深浅好，最爱夕阳时。

卷439_24 「忆微之伤仲远（李三仲远去年春丧）」白居易
　　幽独辞群久，漂流去国赊。只将琴作伴，唯以酒为家。
　　感逝因看水，伤离为见花。李三埋地底，元九谪天涯。
　　举眼青云远，回头白日斜。可能胜贾谊，犹自滞长沙。

卷439_25 「过郑处士」白居易
　　闻道移居村坞间，竹林多处独开关。
　　故来不是求他事，暂借南亭一望山。

卷439_26 「霖雨苦多，江湖暴涨，块然独望，因题北亭」白居易
　　自作浔阳客，无如苦雨何。阴昏晴日少，闲闷睡时多。
　　湖阔将天合，云低与水和。篱根舟子语，巷口钓人歌。
　　雾岛沉黄气，风帆蹙白波。门前车马道，一宿变江河。

卷439_27 「春末夏初闲游江郭二首」白居易
　　闲出乘轻屐，徐行蹋软沙。观鱼傍湓浦，看竹入杨家。
　　林迸穿篱笋，藤飘落水花。雨埋钓舟小，风飏酒旗斜。
　　嫩剥青菱角，浓煎白茗芽。淹留不知夕，城树欲栖鸦。
　　柳影繁初合，莺声涩渐稀。早梅迎夏结，残絮送春飞。
　　西日韶光尽，南风暑气微。展张新小簟，熨帖旧生衣。
　　绿蚁杯香嫩，红丝脍缕肥。故园无此味，何必苦思归。

卷439_28 「红藤杖（杖出南蛮）」白居易
　　南诏红藤杖，西江白首人。时时携步月，处处把寻春。
　　劲健孤茎直，疏圆六节匀。火山生处远，泸水洗来新。
　　粗细才盈手，高低仅过身。天边望乡客，何日拄归秦。

卷439_29 「风雨中寻李十一，因题船上」白居易
　　匹马来郊外，扁舟在水滨。可怜冲雨客，来访阻风人。
　　小榼酤清醑，行厨煮白鳞。停杯看柳色，各忆故园春。

卷439_30 「题庐山山下汤泉」白居易
　　一眼汤泉流向东，浸泥浇草暖无功。
　　骊山温水因何事，流入金铺玉甃中。

卷439_31 「寄蕲州簟与元九，因题六韵（时元九鳏居）」白居易
　　笛竹出蕲春，霜刀劈翠筠。织成双锁簟，寄与独眠人。

卷作筒中信，舒为席上珍。滑如铺薤叶，冷似卧龙鳞。
　　清润宜乘露，鲜华不受尘。通州炎瘴地，此物最关身。

卷439_32 「秋热」白居易
　　西江风候接南威，暑气常多秋气微。
　　犹道江州最凉冷，至今九月著生衣。

卷439_33 「题元八溪居」白居易
　　溪岚漠漠树重重，水槛山窗次第逢。晚叶尚开红踯躅，
　　秋芳初结白芙蓉。声来枕上千年鹤，影落杯中五老峰。
　　更愧殷勤留客意，鱼鲜饭细酒香浓。

卷439_34 「晚出西郊」白居易
　　散吏闲如客，贫州冷似村。早凉湖北岸，残照郭西门。
　　懒镊从须白，休治任眼昏。老来何所用，少兴不多言。

卷439_35 「阶下莲」白居易
　　叶展影翻当砌月，花开香散入帘风。
　　不如种在天池上，犹胜生于野水中。

卷439_36 「端居咏怀」白居易
　　贾生俟罪心相似，张翰思归事不如。斜日早知惊鵩鸟，
　　秋风悔不忆鲈鱼。胸襟曾贮匡时策，怀袖犹残谏猎书。
　　从此万缘都摆落，欲携妻子买山居。

卷439_37 「夜宿江浦，闻元八改官，因寄此什」白居易
　　君游丹陛已三迁，我泛沧浪欲二年。剑珮晓趋双凤阙，
　　烟波夜宿一渔船。交亲尽在青云上，乡国遥抛白日边。
　　若报生涯应笑杀，结茅栽芋种畬田。

卷439_38 「百花亭」白居易
　　朱槛在空虚，凉风八月初。山形如岘首，江色似桐庐。
　　佛寺乘船入，人家枕水居。高亭仍有月，今夜宿何如。

卷439_39 「江楼早秋」白居易
　　南国虽多热，秋来亦不迟。湖光朝霁后，竹气晚凉时。
　　楼阁宜佳客，江山入好诗。清风水蘋叶，白露木兰枝。
　　欲作云泉计，须营伏腊资。匡庐一步地，官满更何之。

卷439_40 「送客之湖南」白居易
　　年年渐见南方物，事事堪伤北客情。山鬼趫跳唯一足，
　　峡猿哀怨过三声。帆开青草湖中去，衣湿黄梅雨里行。
　　别后双鱼难定寄，近来潮不到湓城。

卷439_41 「百花亭晚望夜归」白居易
　　百花亭上晚裴回，云影阴晴掩复开。日色悠扬映山尽，
　　雨声萧飒渡江来。鬓毛遇病双如雪，心绪逢秋一似灰。
　　向夜欲归愁未了，满湖明月小船回。

卷439_42 「西楼」白居易
　　小郡大江边，危楼夕照前。青芜卑湿地，白露泬寥天。
　　乡国此时阻，家书何处传。仍闻陈蔡戍，转战已三年。

卷439_43 「寻李道士山居，兼呈元明府」白居易
　　尽日行还歇，迟迟独上山。攀藤老筋力，照水病容颜。
　　陶巷招居住，茅家许往还。饱谙荣辱事，无意恋人间。

卷439_44 「四十五」白居易
　　行年四十五，两鬓半苍苍。清瘦诗成癖，粗豪酒放狂。
　　老来尤委命，安处即为乡。或拟庐山下，来春结草堂。

卷439_45 「寄李相公、崔侍郎、钱舍人」白居易
　　曾陪鹤驭两三仙，亲侍龙舆四五年。天上欢华春有限，
　　世间漂泊海无边。荣枯事过都成梦，忧喜心忘便是禅。
　　官满更归何处去，香炉峰在宅门前。

卷439_46 「厅前桂」白居易
　　天台岭上凌霜树，司马厅前委地丛。
　　一种不生明月里，山中犹校胜尘中。

卷439_47 「寻王道士药堂，因有题赠」白居易
　　行行觅路缘松峤，步步寻花到杏坛。白石先生小有洞，
　　黄芽姹女大还丹。常悲东郭千家冢，欲乞西山五色丸。
　　但恐长生须有籍，仙台试为检名看。

卷439_48 「秋晚」白居易
　　篱菊花稀砌桐落，树阴离离日色薄。单幕疏帘贫寂寞，
　　凉风冷露秋萧索。光阴流转忽已晚，颜色凋残不如昨。
　　莱妻卧病月明时，不捣寒衣空捣药。

卷439_49 「南浦岁暮对酒，送王十五归京」白居易
　　腊后冰生覆湓水，夜来云暗失庐山。风飘细雪落如米，
　　索索萧萧芦苇间。此地二年留我住，今朝一酌送君还。
　　相看渐老无过醉，聚散穷通总是闲。

卷439_50 「除夜」白居易
　　薄晚支颐坐，中宵枕臂眠。一从身去国，再见日周天。
　　老度江南岁，春抛渭北田。浔阳来早晚，明日是三年。

卷439_51 「闻李十一出牧澧州，崔二十二出牧果州，因寄绝句」白居易
　　平生相见即眉开，静念无如李与崔。
　　各是天涯为刺史，缘何不觅九江来。

卷439_52 「元和十二年淮寇未平诏停岁仗愤然有感率尔成章」白居易
　　闻停岁仗轸皇情，应为淮西寇未平。不分气从歌里发，
　　无明心向酒中生。愚计忽思飞短檄，狂心便欲请长缨。
　　从来妄动多如此，自笑何曾得事成。

卷439_53 「庾楼新岁」白居易
　　岁时销旅貌，风景触乡愁。牢落江湖意，新年上庾楼。

卷439_54 「上香炉峰」白居易
　　倚石攀萝歇病身，青筇竹杖白纱巾。
　　他时画出庐山障，便是香炉峰上人。

卷439_55 「忆微之」白居易
　　与君何日出屯蒙，鱼恋江湖鸟厌笼。分手各抛沧海畔，
　　折腰俱老绿衫中。三年隔阔音尘断，两地飘零气味同。
　　又被新年劝相忆，柳条黄软欲春风。

卷439_56 「雨夜赠元十八」白居易
　　卑湿沙头宅，连阴雨夜天。共听檐溜滴，心事两悠然。
　　把酒循环饮，移床曲尺眠。莫言非故旧，相识已三年。

卷439_57 「寒食江畔」白居易
　　草香沙暖水云晴，风景令人忆帝京。还似往年春气味，
　　不宜今日病心情。闻莺树下沈吟立，信马江头取次行。
　　忽见紫桐花怅望，下邽明日是清明。

卷439_58 「三月三日登庾楼寄庾三十二」白居易
　　三日欢游辞曲水，二年愁卧在长沙。
　　每登高处长相忆，何况兹楼属庾家。

卷439_59 「闻李六景俭自河东令授唐邓行军司马，以诗贺之」白居易
　　谁能淮上静风波，闻道河东应此科。不独文词供奏记，
　　定将谈笑解兵戈。泥埋剑戟终难久，水借蛟龙可在多。
　　四十著绯军司马，男儿官职未蹉跎。

卷439_60 「石榴树（一作石楠树）」白居易
　　可怜颜色好阴凉，叶翦红笺花扑霜。伞盖低垂金翡翠，
　　熏笼乱搭绣衣裳。春芽细炷千灯焰，夏蕊浓焚百和香。
　　见说上林无此树，只教桃柳占年芳。

卷439_61 「大林寺桃花」白居易
　　人间四月芳菲尽，山寺桃花始盛开。
　　长恨春归无觅处，不知转入此中来。

卷439_62 「咏怀」白居易
　　自从委顺任浮沈，渐觉年多功用深。面上减除忧喜色，
　　胸中消尽是非心。妻儿不问唯耽酒，冠盖皆慵只抱琴。
　　长笑灵均不知命，江蓠丛畔苦悲吟。

卷439_63 「早发楚城驿」白居易
　　雨过尘埃灭，沿江道径平。月乘残夜出，人趁早凉行。
　　寂历闲吟动，冥濛暗思生。荷塘翻露气，稻垄泻泉声。
　　宿犬闻铃起，栖禽见火惊。曨曨烟树色，十里始天明。

卷439_64 「箬岘东池」白居易
　　箬岘亭东有小池，早荷新荇绿参差。
　　中宵把火行人发，惊起双栖白鹭鸶。

卷439_65 「建昌江」白居易
　　建昌江水县门前，立马教人唤渡船。
　　忽似往年归蔡渡，草风沙雨渭河边。

卷439_66 「哭从弟」白居易
　　伤心一尉便终身，叔母年高新妇贫。
　　一片绿衫消不得，腰金拖紫是何人。

卷439_67 「香炉峰下新卜山居，草堂初成，偶题东壁」白居易
　　五架三间新草堂，石阶桂柱竹编墙。南檐纳日冬天暖，
　　北户迎风夏月凉。洒砌飞泉才有点，拂窗斜竹不成行。
　　来春更葺东厢屋，纸阁芦帘著孟光。

卷439_68 「重题」白居易
　　喜入山林初息影，厌趋朝市久劳生。早年薄有烟霞志，
　　岁晚深谙世俗情。已许虎溪云里卧，不争龙尾道前行。
　　从兹耳界应清净，免见啾啾毁誉声。
　　长松树下小溪头，班鹿胎巾白布裘。药圃茶园为产业，
　　野麋林鹤是交游。云生涧户衣裳润，岚隐山厨火烛幽。
　　最爱一泉新引得，清泠屈曲绕阶流。
　　日高睡足犹慵起，小阁重衾不怕寒。遗爱寺钟欹枕听，
　　香炉峰雪拨帘看。匡庐便是逃名地，司马仍为送老官。
　　心泰身宁是归处，故乡何独在长安。
　　宦途自此心长别，世事从今口不言。岂止形骸同土木，
　　兼将寿夭任乾坤。胸中壮气犹须遣，身外浮荣何足论。
　　还有一条遗恨事，高家门馆未酬恩。

卷439_69 「山中问月」白居易
　　为问长安月，谁教不相离。昔随飞盖处，今照入山时。
　　借助秋怀旷，留连夜卧迟。如归旧乡国，似对好亲知。
　　松下行为伴，溪头坐有期。千岩将万壑，无处不相随。

卷439_70 「正月十五日夜东林寺学禅偶怀蓝田杨主簿因呈智禅师」白居易
　　新年三五东林夕，星汉迢迢钟梵迟。花县当君行乐夜，
　　松房是我坐禅时。忽看月满还相忆，始叹春来自不知。
　　不觉定中微念起，明朝更问雁门师。

卷439_71 「临水坐」白居易
　　昔为东掖垣中客，今作西方社内人。
　　手把杨枝临水坐，闲思往事似前身。

卷439_72 「山居」白居易
　　山斋方独往，尘事莫相仍。蓝舆辞鞍马，缁徒换友朋。
　　朝餐唯药菜，夜伴只纱灯。除却青衫在，其馀便是僧。

卷439_73 「遗爱寺」白居易
　　弄日临溪坐，寻花绕寺行。时时闻鸟语，处处是泉声。

卷439_74 「山中与元九书，因题书后」白居易
　　忆昔封书与君夜，金銮殿后欲明天。今夜封书在何处，
　　庐山庵里晚灯前。笼鸟槛猿俱未死，人间相见是何年。

卷439_75 「黄石岩下作」白居易
　　久别鹓鸾侣，深随鸟兽群。教他远亲故，何处觅知闻。
　　昔日青云意，今移向白云。

卷439_76 「戏赠李十三判官」白居易
　　垂鞭相送醉醺醺，遥见庐山指似君。
　　想君初觉从军乐，未爱香炉峰上云。

卷439_77 「醉中戏赠郑使君（时使君先归，留妓乐重饮）」白居易
　　密座移红毯，酡颜照渌杯。双娥留且住，五马任先回。
　　醉耳歌催醒，愁眉笑引开。平生少年兴，临老暂重来。

卷439_78 「江亭夕望」白居易
　　凭高望远思悠哉，晚上江亭夜未回。日欲没时红浪沸，
　　月初生处白烟开。辞枝雪蕊将春去，满镊霜毛送老来。
　　争敢三年作归计，心知不及贾生才。

卷439_79 「酬元员外三月三十日慈恩寺相忆见寄」白居易
　　怅望慈恩三月尽，紫桐花落鸟关关。诚知曲水春相忆，
　　其奈长沙老未还。赤岭猿声催白首，黄茅瘴色换朱颜。
　　谁言南国无霜雪，尽在愁人鬓发间。

卷439_80 「偶然二首」白居易
　　楚怀邪乱灵均直，放弃合宜何恻恻。汉文明圣贾生贤，
　　谪向长沙堪叹息。人事多端何足怪，天文至信犹差忒。
　　月离于毕合滂沱，有时不雨何能测。
　　火发城头鱼水里，救火竭池鱼失水。乖龙藏在牛领中，
　　雷击龙来牛枉死。人道蓍神龟骨灵，试卜鱼牛那至此。
　　六十四卦七十钻，毕竟不能知所以。

卷439_81 「中秋月」白居易
　　万里清光不可思，添愁益恨绕天涯，谁人陇外久征戍，
　　何处庭前新别离。失宠故姬归院夜，没蕃老将上楼时。
　　照他几许人肠断，玉兔银蟾远不知。

卷439_82 「谢李六郎中寄新蜀茶」白居易
　　故情周匝向交亲，新茗分张及病身。红纸一封书后信，
　　绿芽十片火前春。汤添勺水煎鱼眼，末下刀圭搅麹尘。
　　不寄他人先寄我，应缘我是别茶人。

卷439_83 「携诸山客同上香炉峰遇雨而还沾濡狼藉互相笑谑题此解嘲」白居易
　　萧洒登山去，龙钟遇雨回。磴危攀薜荔，石滑践莓苔。
　　袜污君相谑，鞋穿我自咍。莫欺泥土脚，曾蹋玉阶来。

卷439_84 「彭蠡湖晚归」白居易
　　彭蠡湖天晚，桃花水气春。鸟飞千白点，日没半红轮。
　　何必为迁客，无劳是病身。何来临此望，少有不愁人。

卷439_85 「酬赠李炼师见招」白居易
　　几年司谏直承明，今日求真礼上清。曾犯龙鳞容不死，
　　欲骑鹤背觅长生。刘纲有妇仙同得，伯道无儿累更轻。
　　若许移家相近住，便驱鸡犬上层城。

卷439_86 「西河雨夜送客」白居易
　　云黑雨翛翛，江昏水暗流。有风催解缆，无月伴登楼。
　　酒罢无多兴，帆开不少留。唯看一点火，遥认是行舟。

卷439_87 「登西楼忆行简」白居易
　　每因楼上西南望，始觉人间道路长。碍日暮山青蔟蔟，
　　漫天秋水白茫茫。风波不见三年面，书信难传万里肠。
　　早晚东归来下峡，稳乘船舫过瞿唐。

卷439_88 「罗子」白居易
　　有女名罗子，生来才两春。我今年已长，日夜二毛新。
　　顾念娇啼面，思量老病身。直应头似雪，始得见成人。

卷439_89 「读僧灵彻诗」白居易
　　东林寺里西廊下，石片镌题数首诗。
　　言句怪来还校别，看名知是老汤师。

卷439_90 「听李士良琵琶（人各赋二十八字）」白居易
　　声似胡儿弹舌语，愁如塞月恨边云。
　　闲人暂听犹眉敛，可使和蕃公主闻。

卷439_91 「昭君怨」白居易
　　明妃风貌最娉婷，合在椒房应四星。只得当年备宫掖，
　　何曾专夜奉帏屏。见疏从道迷图画，知屈那教配虏庭。
　　自是君恩薄如纸，不须一向恨丹青。

卷439_92 「闲吟」白居易
　　自从苦学空门法，销尽平生种种心。
　　唯有诗魔降未得，每逢风月一闲吟。

卷439_93 「戏问山石榴」白居易
　　小树山榴近砌栽，半含红萼带花来。
　　争知司马夫人妒，移到庭前便不开。

卷439_94 「编集拙诗成一十五卷因题卷末戏赠元九、李二十」白居易
　　一篇长恨有风情，十首秦吟近正声。每被老元偷格律，
　　苦教短李伏歌行。世间富贵应无分，身后文章合有名。
　　莫怪气粗言语大，新排十五卷诗成。

卷439_95 「湖上闲望」白居易
　　藤花浪拂紫茸条，菰叶风翻绿剪刀。
　　闲弄水芳生楚思，时时合眼咏离骚。

　　　　　　　　　　　　　　　卷四百四十

卷440_1 「江南谪居十韵」白居易
　　自哂沉冥客，曾为献纳臣。壮心徒许国，薄命不如人。
　　才展凌云翅，俄成失水鳞。葵枯犹向日，蓬断即辞春。
　　泽畔长愁地，天边欲老身。萧条残活计，冷落旧交亲。
　　草合门无径，烟消甑有尘。忧方知酒圣，贫始觉钱神。
　　虎尾难容足，羊肠易覆轮。行藏与通塞，一切任陶钧。

卷440_2 「江楼夜吟元九律诗，成三十韵」白居易
　　昨夜江楼上，吟君数十篇。词飘朱槛底，韵堕渌江前。
　　清楚音谐律，精微思入玄。收将白雪丽，夺尽碧云妍。
　　寸截金为句，双雕玉作联。八风凄间发，五彩烂相宣。
　　冰扣声声冷，珠排字字圆。文头交比绣，筋骨软于绵。
　　澒涌同波浪，铮鏦过管弦。醴泉流出地，钧乐下从天。
　　神鬼闻如泣，鱼龙听似禅。星回疑聚集，月落为留连。
　　雁感无鸣者，猿愁亦悄然。交流迁客泪，停住贾人船。
　　暗被歌姬乞，潜闻思妇传。斜行题粉壁，短卷写红笺。
　　肉味经时忘，头风当日痊。老张知定伏，短李爱应颠。
　　道屈才方振，身闲业始专。天教声烜赫，理合命迍邅。
　　顾我文章劣，知他气力全。工夫虽共到，巧拙尚相悬。
　　各有诗千首，俱抛海一边。白头吟处变，青眼望中穿。
　　酬答朝妨食，披寻夜废眠。老偿文债负，宿结字因缘。
　　每叹陈夫子，常嗟李谪仙。名高折人爵，思苦减天年。
　　不得当时遇，空令后代怜。相悲今若此，湓浦与通川。

卷440_3 「浔阳岁晚，寄元八郎中、庾三十二员外」白居易
　　阅水年将暮，烧金道未成。丹砂不肯死，白发自须生。
　　病肺惭杯满，衰颜忌镜明。春深旧乡梦，岁晚故交情。
　　一别浮云散，双瞻列宿荣。螭头阶下立，龙尾道前行。
　　封事频闻奏，除书数见名。虚怀事僚友，平步取公卿。
　　漏尽鸡人报，朝回幼女迎。可怜白司马，老大在湓城。

卷440_4 「元九以绿丝布白轻褣见寄制成衣服以诗报知」白居易
　　绿丝文布素轻褣，珍重京华手自封。贫友远劳君寄附，
　　病妻亲为我裁缝。袴花白似秋去薄，衫色青于春草浓。
　　欲著却休知不称，折腰无复旧形容。

卷440_5 「清明日送韦侍御贬虔州」白居易
　　寂寞清明日，萧条司马家。留饧和冷粥，出火煮新茶。
　　欲别能无酒，相留亦有花。南迁更何处，此地已天涯。

卷440_6 「九江春望」白居易
　　淼茫积水非吾土，飘泊浮萍自我身。身外信缘为活计，
　　眼前随事觅交亲。炉烟岂异终南色，湓草宁殊渭北春。
　　此地何妨便终老，譬如元是九江人。

卷440_7 「晚题东林寺双池」白居易
　　向晚双池好，初晴百物新。袅枝翻翠羽，溅水跃红鳞。
　　萍泛同游子，莲开当丽人。临流一惆怅，还忆曲江春。

卷440_8 「赠内子」白居易
　　白发长兴叹，青娥亦伴愁。寒衣补灯下，小女戏床头。
　　暗淡屏帏故，凄凉枕席秋。贫中有等级，犹胜嫁黔娄。

卷440_9 「送客春游岭南二十韵」白居易
　　已讶游何远，仍嗟别太频。离容君蹙促，赠语我殷勤。
　　迢递天南面，苍茫海北漘.诃陵国分界，交趾郡为邻。
　　蓊郁三光晦，温暾四气匀。阴晴变寒暑，昏晓错星辰。
　　瘴地难为老，蛮陬不易驯。土民稀白首，洞主尽黄巾。
　　战舰犹惊浪，戎车未息尘。红旗围卉服，紫绶裹文身。
　　面苦桄榔裛，浆酸橄榄新。牙樯迎海舶，铜鼓赛江神。
　　不冻贪泉暖，无霜毒草春。云烟蟒蛇气，刀剑鳄鱼鳞。
　　路足羁栖客，官多谪逐臣。天黄生飓母，雨黑长枫人。
　　回使先传语，征轩早返轮。须防杯里蛊，莫爱橐中珍。
　　北与南殊俗，身将货孰亲。尝闻君子诫，忧道不忧贫。

卷440_10 「自题」白居易
　　功名宿昔人多许，宠辱斯须自不知。一旦失恩先左降，
　　三年随例未量移。马头觅角生何日，石火敲光住几时。
　　前事是身俱若此，空门不去欲何之。

卷440_11 「自悲」白居易
　　火宅煎熬地，霜松摧折身。因知群动内，易死不过人。

卷440_12 「寻郭道士不遇」白居易
　　郡中乞假来相访，洞里朝元去不逢。看院只留双白鹤，
　　入门惟见一青松。药炉有火丹应伏，云碓无人水自舂。
　　欲问参同契中事，更期何日得从容。

卷440_13 「浔阳春三首（元和十二年作）。春生」白居易
　　春生何处暗周游，海角天涯遍始休。先遣和风报消息，
　　续教啼鸟说来由。展张草色长河畔，点缀花房小树头。
　　若到故园应觅我，为传沦落在江州。

卷440_14 「浔阳春三首。春来」白居易
　　春来触地故乡情，忽见风光忆两京。金谷踏花香骑入，
　　曲江碾草钿车行。谁家绿酒欢连夜，何处红楼睡失明。
　　独有不眠不醉客，经春冷坐古湓城。

卷440_15 「浔阳春三首。春去」白居易
　　一从泽畔为迁客，两度江头送暮春。白发更添今日鬓，
　　青衫不改去年身。百川未有回流水，一老终无却少人。
　　四十六时三月尽，送春争得不殷勤。

卷440_16 「梦微之（十二年八月二十日夜）」白居易
　　晨起临风一惆怅，通川湓水断相闻。
　　不知忆我因何事，昨夜三回梦见君。

卷440_17 「赠韦炼师」白居易
　　浔阳迁客为居士，身似浮云心似灰。上界女仙无嗜欲，
　　何因相顾两裴回。共疑过去人间世，曾作谁家夫妇来。

卷440_18 「问刘十九」白居易
　　绿蚁新醅酒，红泥小火垆。晚来天欲雪，能饮一杯无。

卷440_19 「得行简书，闻欲下峡，先以诗寄」白居易
　　朝来又得东川信，欲取春初发梓州。书报九江闻暂喜，
　　路经三峡想还愁。潇湘瘴雾加餐饭，滟滪惊波稳泊舟。
　　欲寄两行迎尔泪，长江不肯向西流。

卷440_20 「南湖早春」白居易
　　风回云断雨初晴，返照湖边暖复明。乱点碎红山杏发，
　　平铺新绿水蘋生。翅低白雁飞仍重，舌涩黄鹂语未成。
　　不道江南春不好，年年衰病减心情。

卷440_21 「元十八从事南海欲出庐山临别旧居有恋泉声之什…伸别情」白居易
　　贤侯辟士礼从容，莫恋泉声问所从。雨露初承黄纸诏，
　　烟霞欲别紫霄峰。伤弓未息新惊鸟，得水难留久卧龙。
　　我正退藏君变化，一杯可易得相逢。

卷440_22 「题韦家泉池」白居易
　　泉落青山出白云，萦村绕郭几家分。
　　自从引作池中水，深浅方圆一任君。

卷440_23 「醉中对红叶」白居易
　　临风杪秋树，对酒长年人。醉貌如霜叶，虽红不是春。

卷440_24 「遣怀」白居易
　　羲和走驭趁年光，不许人间日月长。遂使四时都似电，
　　争教两鬓不成霜。荣销枯去无非命，壮尽衰来亦是常。
　　已共身心要约定，穷通生死不惊忙。

卷440_25 「点额鱼」白居易
　　龙门点额意何如，红尾青鬐却返初。
　　见说在天行雨苦，为龙未必胜为鱼。

卷440_26 「闻龟儿咏诗」白居易
　　怜渠已解咏诗章，摇膝支颐学二郎。
　　莫学二郎吟太苦，才年四十鬓如霜。

卷440_27 「对酒」白居易
　　未济卦中休卜命，参同契里莫劳心。
　　无如饮此销愁物，一饷愁消直万金。

卷440_28 「东墙夜合树去秋为风雨所摧，今年花时，怅然有感」白居易
　　碧荑红缕今何在，风雨飘将去不回。
　　惆怅去年墙下地，今春唯有荠花开。

卷440_29 「病起」白居易
　　病不出门无限时，今朝强出与谁期。
　　经年不上江楼醉，劳动春风飏酒旗。

卷440_30 「梦亡友刘太白同游彰敬寺」白居易
　　三千里外卧江州，十五年前哭老刘。
　　昨夜梦中彰敬寺，死生魂魄暂同游。

卷440_31 「与果上人殁时题此诀别，兼简二林僧社」白居易
　　本结菩提香火社，为嫌烦恼电泡身。
　　不须惆怅从师去，先请西方作主人。

卷440_32 「赠写真者」白居易
　　子骋丹青日，予当丑老时。无劳役神思，更画病容仪。
　　迢递麒麟阁，图功未有期。区区尺素上，焉用写真为。

卷440_33 「刘十九同宿（时淮寇初破）」白居易
　　红旗破贼非吾事，黄纸除书无我名。
　　唯共嵩阳刘处士，围棋赌酒到天明。

卷440_34 「十二年冬江西温暖，喜元八寄金石棱到，因题此诗」白居易
　　今冬腊候不严凝，暖雾温风气上腾。山脚崦中才有雪，
　　江流慢处亦无冰。欲将何药防春瘴，只有元家金石棱。

卷440_35 「闲意」白居易
　　不争荣耀任沉沦，日与时疏共道亲。北省朋僚音信断，
　　东林长老往还频。病停夜食闲如社，慵拥朝裘暖似春。
　　渐老渐谙闲气味，终身不拟作忙人。

卷440_36 「送友人上峡赴东川辟命」白居易
　　见说瞿塘峡，斜衔滟滪根。难于寻鸟路，险过上龙门。
　　羊角风头急，桃花水色浑。山回若鳌转，舟入似鲸吞。
　　岸合愁天断，波跳恐地翻。怜君经此去，为感主人恩。

卷440_37 「夜送孟司功」白居易
　　浔阳白司马，夜送孟功曹。江暗管弦急，楼明灯火高。
　　湖波翻似箭，霜草杀如刀。且莫开征棹，阴风正怒号。

卷440_38 「衰病」白居易
　　老辞游冶寻花伴，病别荒狂旧酒徒。
　　更恐五年三岁后，些些谭笑亦应无。

卷440_39 「题诗屏风绝句」白居易
　　相忆采君诗作障，自书自勘不辞劳。
　　障成定被人争写，从此南中纸价高。

卷440_40 「答微之」白居易
　　君写我诗盈寺壁，我题君句满屏风。
　　与君相遇知何处，两叶浮萍大海中。

卷440_41 「偶宴有怀」白居易
　　遇兴寻文客，因欢命酒徒。春游忆亲故，夜会似京都。
　　诗思闲仍在，乡愁醉暂无。狂来欲起舞，惭见白髭须。

卷440_42 「山中酬江州崔使君见寄」白居易
　　眷眄情无恨，优容礼有馀。三年为郡吏，一半许山居。
　　酒熟心相待，诗来手自书。庾楼春好醉，明月且回车。

卷440_43 「山枇杷」白居易
　　深山老去惜年华，况对东溪野枇杷。火树风来翻绛焰，
　　琼枝日出晒红纱。回看桃李都无色，映得芙蓉不是花。
　　争奈结根深石底，无因移得到人家。

卷440_44 「闻李尚书拜相，因以长句寄贺微之」白居易
　　怜君不久在通川，知已新提造化权。夔契定求才济世，
　　张雷应辨气冲天。那知沦落天涯日，正是陶钧海内年。
　　肯向泥中抛折剑，不收重铸作龙泉。

卷440_45 「岁暮」白居易
　　穷阴急景坐相催，壮齿韶颜去不回。旧病重因年老发，
　　新愁多是夜长来。膏明自爇缘多事，雁默先烹为不才。
　　祸福细寻无会处，不如且进手中杯。

卷440_46 「雨中赴刘十九二林之期及到寺刘已先去因以四韵寄之」白居易
　　云中台殿泥中路，既阻同游懒却还。将谓独愁犹对雨，
　　不知多兴已寻山。才应行到千峰里，只校来迟半日间。
　　最惜杜鹃花烂漫，春风吹尽不同攀。

卷440_47 「蔷薇正开春酒初熟因招刘十九张大夫崔二十四同饮」白居易
　　瓮头竹叶经春熟，阶底蔷薇入夏开。似火浅深红压架，
　　如饧气味绿粘台。试将诗句相招去，倘有风情或可来。
　　明日早花应更好，心期同醉卯时杯。

卷440_48 「李白墓」白居易
　　采石江边李白坟，绕田无限草连云。可怜荒垄穷泉骨，
　　曾有惊天动地文。但是诗人多薄命，就中沦落不过君。

卷440_49 「对酒」白居易
　　漫把参同契，难烧伏火砂。有时成白首，无处问黄芽。
　　幻世如泡影，浮生抵眼花。唯将绿醅酒，且替紫河车。

卷440_50 「戏答诸少年」白居易
　　顾我长年头似雪，饶君壮岁气如云。
　　朱颜今日虽欺我，白发他时不放君。

卷440_51 「风雨晚泊」白居易
　　苦竹林边芦苇丛，停舟一望思无穷。青苔扑地连春雨，
　　白浪掀天尽日风。忽忽百年行欲半，茫茫万事坐成空。
　　此生飘荡何时定，一缕鸿毛天地中。

卷440_52 「题崔使君新楼」白居易
　　忧人何处可销忧，碧瓮红栏湓水头。
　　从此浔阳风月夜，崔公楼替庾公楼。

卷440_53 「山中戏问韦侍御」白居易
　　我抱栖云志，君怀济世才。常吟反招隐，那得入山来。

卷440_54 「赠昙禅师（梦中作）」白居易
　　五年不入慈恩寺，今日寻师始一来。
　　欲知火宅焚烧苦，方寸如今化作灰。

卷440_55 「寄微之」白居易
　　帝城行乐日纷纷，天畔穷愁我与君。秦女笑歌春不见，
　　巴猿啼哭夜常闻。何处琵琶弦似语，谁家呙堕髻如云。
　　人生多少欢娱事，那独千分无一分。

卷440_56 「醉吟二首」白居易
　　空王百法学未得，姹女丹砂烧即飞。
　　事事无成身老也，醉乡不去欲何归。
　　两鬓千茎新似雪，十分一醆欲如泥。
　　酒狂又引诗魔发，日午悲吟到日西。

卷440_57 「晓寝」白居易
　　转枕重安寝，回头一欠伸。纸窗明觉晓，布被暖知春。
　　莫强疏慵性，须安老大身。鸡鸣一觉睡，不博早朝人。

卷440_58 「答元八郎中、杨十二博士」白居易
　　身觉浮云无所著，心同止水有何情。但知潇洒疏朝市，
　　不要崎岖隐姓名。尽日观鱼临涧坐，有时随鹿上山行。
　　谁能抛得人间事，来共腾腾过此生。

卷440_59 「湖亭与行简宿」白居易
　　浔阳少有风情客，招宿湖亭尽却回。
　　水槛虚凉风月好，夜深谁共阿怜来。

卷440_60 「八月十五日夜湓亭望月」白居易
　　昔年八月十五夜，曲江池畔杏园边。今年八月十五夜，
　　湓浦沙头水馆前。西北望乡何处是，东南见月几回圆。
　　临风一叹无人会，今夜清光似往年。

卷440_61 「赠江客」白居易
　　江柳影寒新雨地，塞鸿声急欲霜天。
　　愁君独向沙头宿，水绕芦花月满船。

卷440_62 「残暑招客」白居易
　　云截山腰断，风驱雨脚回。早阴江上散，残热日中来。
　　却取生衣著，重拈竹簟开。谁能淘晚热，闲饮两三杯。

卷440_63 「浔阳秋怀，赠许明府」白居易
　　霜红二林叶，风白九江波。暝色投烟鸟，秋声带雨荷。
　　马闲无处出，门冷少人过。卤莽还乡梦，依稀望阙歌。
　　共思除醉外，无计奈愁何。试问陶家酒，新篘得几多。

卷440_64 「九日醉吟」白居易
　　有恨头还白，无情菊自黄。一为州司马，三见岁重阳。
　　剑匣尘埃满，笼禽日月长。身从渔父笑，门任雀罗张。
　　问疾因留客，听吟偶置觞。叹时论倚伏，怀旧数存亡。
　　奈老应无计，治愁或有方。无过学王绩，唯以醉为乡。

卷440_65 「问韦山人山甫」白居易
　　身名身事两蹉跎，试就先生问若何。
　　从此神仙学得否，白须虽有未为多。

卷440_66 「送萧炼师步虚词十首，卷后以二绝继之」白居易
　　欲上瀛州临别时，赠君十首步虚词。
　　天仙若爱应相问，可道江州司马诗。
　　花纸瑶缄松墨字，把将天上共谁开。
　　试呈王母如堪唱，发遣双成更取来。

卷440_67 「赠李兵马使」白居易
　　身得贰师馀气概，家藏都尉旧诗章。
　　江南别有楼船将，燕颔虬须不姓杨。

卷440_68 「题遗爱寺前溪松」白居易
　　偃亚长松树，侵临小石溪。静将流水对，高共远峰齐。
　　翠盖烟笼密，花幢雪压低。与僧清影坐，借鹤稳枝栖。
　　笔写形难似，琴偷韵易迷。暑天风槭槭，晴夜露凄凄。
　　独契依为舍，闲行绕作蹊。栋梁君莫采，留著伴幽栖。

卷440_69 「庐山草堂夜雨独宿寄牛二、李七、庾三十二员外」白居易
　　丹霄携手三君子，白发垂头一病翁。兰省花时锦帐下，
　　庐山雨夜草庵中。终身胶漆心应在，半路云泥迹不同。
　　唯有无生三昧观，荣枯一照两成空。

卷440_70 「闻杨十二新拜省郎，遥以诗贺」白居易
　　文昌新入有光辉，紫界宫墙白粉闱。晓日鸡人传漏箭，
　　春风侍女护朝衣。雪飘歌句高难和，鹤拂烟霄老惯飞。
　　官职声名俱入手，近来诗客似君稀。

卷440_71 「三月三日怀微之」白居易
　　良时光景长虚掷，壮岁风情已暗销。
　　忽忆同为校书日，每年同醉是今朝。

卷440_72 「赠韦八」白居易
　　辞君岁久见君初，白发惊嗟两有馀。容鬓别来今至此，
　　心情料取合何如。曾同曲水花亭醉，亦共华阳竹院居。
　　岂料天南相见夜，哀猿瘴雾宿匡庐。

卷440_73 「春江闲步，赠张山人」白居易
　　江景又妍和，牵愁发浩歌。晴沙金屑色，春水麹尘波。
　　红簇交枝杏，青含卷叶荷。藉莎怜软暖，憩树爱婆娑。
　　书信朝贤断，知音野老多。相逢不闲语，争奈日长何。

卷440_74 「春听琵琶，兼简长孙司户」白居易
　　四弦不似琵琶声，乱写真珠细撼铃。指底商风悲飒飒，
　　舌头胡语苦醒醒。如言都尉思京国，似诉明妃厌虏庭。
　　迁客共君想劝谏，春肠易断不须听。

卷440_75 「吴宫辞」白居易
　　一入吴王殿，无人睹翠娥。楼高时见舞，宫静夜闻歌。
　　半露胸如雪，斜回脸似波。妍媸各有分，谁敢妒恩多。

卷440_76 「送韦侍御量移金州司马（时予官独未出）」白居易
　　春欢雨露同沾泽，冬叹风霜独满衣。留滞多时如我少，
　　迁移好处似君稀。卧龙云到须先起，蛰燕雷惊尚未飞。
　　莫恨东西沟水别，沧溟长短拟同归。

卷440_77 「自到浔阳生三女子，因诠真理，用遣妄怀」白居易
　　宦途本自安身拙，世累由来向老多。远谪四年徒已矣，
　　晚生三女拟如何。预愁嫁娶真成患，细念因缘尽是魔。
　　赖学空王治苦法，须抛烦恼入头陀。

卷440_78 「江西裴常侍以优礼见待又蒙赠诗辄叙鄙诚用伸感谢」白居易
　　一从簪笏事金貂，每借温颜放折腰。长觉身轻离泥滓，
　　忽惊手重捧琼瑶。马因回顾虽增价，桐遇知音已半焦。
　　他日秉钧如见念，壮心直气未全销。

卷440_79 「自江州司马授忠州刺史，仰荷圣泽，聊书鄙诚」白居易
　　炎瘴抛身远，泥涂索脚难。网初鳞拨剌，笼久翅摧残。
　　雷电颁时令，阳和变岁寒。遗簪承旧念，剖竹授新官。
　　乡觉前程近，心随外事宽。生还应有分，西笑问长安。

卷440_80 「除忠州，寄谢崔相公」白居易
　　提拔出泥知力竭，吹嘘生翅见情深。剑锋缺折难冲斗，
　　桐尾烧焦岂望琴。感旧两行年老泪，酬恩一寸岁寒心。
　　忠州好恶何须问，鸟得辞笼不择林。

卷440_81 「初除官蒙裴常侍赠鹘衔瑞草绯袍鱼袋因谢惠贶兼抒离情」白居易
　　新授铜符未著绯，因君装束始光辉。惠深范叔绨袍赠，
　　荣过苏秦佩印归。鱼缀白金随步跃，鹘衔红绶绕身飞。
　　明朝恋别朱门泪，不敢多垂恐污衣。

卷440_82 「洪州逢熊孺登」白居易
　　靖安院里辛夷下，醉笑狂吟气最粗。
　　莫问别来多少苦，低头看取白髭须。

卷440_83 「初著刺史绯，答友人见赠」白居易
　　故人安慰善为辞，五十专城道未迟。徒使花袍红似火，
　　其如蓬鬓白成丝。且贪薄俸君应惜，不称衰容我自知。
　　银印可怜将底用，只堪归舍吓妻儿。

卷440_84 「又答贺客」白居易
　　银章暂假为专城，贺客来多懒起迎。
　　似挂绯衫衣架上，朽株枯竹有何荣。

卷440_85 「别草堂三绝句」白居易
　　正听山鸟向阳眠，黄纸除书落枕前。
　　为感君恩须暂起，炉峰不拟住多年。
　　久眠褐被为居士，忽挂绯袍作使君。
　　身出草堂心不出，庐山未要勒移文。
　　三间茅舍向山开，一带山泉绕舍回。
　　山色泉声莫惆怅，三年官满却归来。

卷440_86 「钟陵饯送」白居易
　　翠幕红筵高在云，歌钟一曲万家闻。
　　路人指点滕王阁，看送忠州白使君。

卷440_87 「浔阳宴别（此后忠州路上作）」白居易
　　鞍马军城外，笙歌祖帐前。乘潮发湓口，带雪别庐山。
　　暮景牵行色，春寒散醉颜。共嗟炎瘴地，尽室得生还。

卷440_88 「戏赠户部李巡官」白居易
　　好去民曹李判官，少贪公事且谋欢。
　　男儿未死争能料，莫作忠州刺史看。

卷440_89 「行次夏口，先寄李大夫」白居易
　　连山断处大江流，红旆逶迤镇上游。幕下翱翔秦御史，
　　军前奔走汉诸侯。曾陪剑履升鸾殿，欲谒旌幢入鹤楼。
　　假著绯袍君莫笑，恩深始得向忠州。

卷440_90 「重赠李大夫」白居易
　　早接清班登玉陛，同承别诏直金銮。凤巢阁上容身稳，
　　鹤锁笼中展翅难。流落多年应是命，量移远郡未成官。
　　惭君独不欺憔悴，犹作银台旧眼看。

卷440_91 「对镜吟」白居易
　　闲看明镜坐清晨，多病姿容半老身。谁论情性乖时事，
　　自想形骸非贵人。三殿失恩宜放弃，九宫推命合漂沦。
　　如今所得须甘分，腰佩银龟朱两轮。

卷440_92 「江州赴忠州，至江陵已来，舟中示舍弟五十韵」白居易
　　昔作咸秦客，常思江海行。今来仍尽室，此去又专城。
　　典午犹为幸，分忧固是荣。簈星州乘送，艛艓驿船迎。
　　共载皆妻子，同游即弟兄。宁辞浪迹远，且贵赏心并。
　　云展帆高挂，飙驰棹迅征。溯流从汉浦，循路转荆衡。
　　山逐时移色，江随地改名。风光近东早，水木向南清。
　　夏口烟孤起，湘川雨半晴。日煎红浪沸，月射白砂明。
　　北渚寒留雁，南枝暖待莺。骈朱桃露萼，点翠柳含萌。
　　亥市鱼盐聚，神林鼓笛鸣。壶浆椒叶气，歌曲竹枝声。
　　系缆怜沙静，垂纶爱岸平。水餐红粒稻，野茹紫花菁。
　　瓯泛茶如乳，台粘酒似饧。脍长抽锦缕，藕脆削琼英。
　　容易来千里，斯须进一程。未曾劳气力，渐觉有心情。
　　卧稳添春睡，行迟带酒酲。忽愁牵世网，便欲濯尘缨。
　　早接文场战，曾争翰苑盟。掉头称俊造，翘足取公卿。
　　且昧随时义，徒输报国诚。众排恩易失，偏压势先倾。
　　虎尾忧危切，鸿毛性命轻。烛蛾谁救活，蚕茧自缠萦。
　　敛手辞双阙，回眸望两京。长沙抛贾谊，漳浦卧刘桢。
　　鶗鴂鸣还歇，蟾蜍破又盈。年光同激箭，乡思极摇旌。
　　潦倒亲知笑，衰羸旧识惊。乌头因感白，鱼尾为劳赪.
　　剑学将何用，丹烧竟不成。孤舟萍一叶，双鬓雪千茎。
　　老见人情尽，闲思物理精。如汤探冷热，似博斗输赢。
　　险路应须避，迷途莫共争。此心知止足，何物要经营。
　　玉向泥中洁，松经雪后贞。无妨隐朝市，不必谢寰瀛。
　　但在前非悟，期无后患婴。多知非景福，少语是元亨。
　　晦即全身药，明为伐性兵。昏昏随世俗，蠢蠢学黎甿.
　　鸟以能言cm，龟缘入梦烹。知之一何晚，犹足保馀生。

卷440_93 「题岳阳楼」白居易
　　岳阳城下水漫漫，独上危楼倚曲栏。春岸绿时连梦泽，
　　夕波红处近长安。猿攀树立啼何苦，雁点湖飞渡亦难。
　　此地唯堪画图障，华堂张与贵人看。

卷440_94 「入峡次巴东」白居易
　　不知远郡何时到，犹喜全家此去同。万里王程三峡外，
　　百年生计一舟中。巫山暮足沾花雨，陇水春多逆浪风。
　　两片红旌数声鼓，使君艛艓上巴东。

卷440_95 「十年三月三十日别微之于沣上十四年…为他年会话张本也」白居易
　　沣水店头春尽日，送君上马谪通川。夷陵峡口明月夜，
　　此处逢君是偶然。一别五年方见面，相携三宿未回船。
　　坐从日暮唯长叹，语到天明竟未眠。齿发蹉跎将五十，
　　关河迢递过三千。生涯共寄沧江上，乡国俱抛白日边。
　　往事渺茫都似梦，旧游流落半归泉。醉悲洒泪春杯里，
　　吟苦支颐晓烛前。莫问龙钟恶官职，且听清脆好文篇。
　　别来只是成诗癖，老去何曾更酒颠。各限王程须去住，
　　重开离宴贵留连。黄牛渡北移征棹，白狗崖东卷别筵。
　　神女台云闲缭绕，使君滩水急潺湲，风凄暝色愁杨柳，
　　月吊宵声哭杜鹃。万丈赤幢潭底日，一条白练峡中天。
　　君还秦地辞炎徼，我向忠州入瘴烟。未死会应相见在，
　　又知何地复何年。

卷440_96 「题峡中石上」白居易
　　巫女庙花红似粉，昭君村柳翠于眉。
　　诚知老去风情少，见此争无一句诗。

　　　　　　　　　　　　　　卷四百四十一

卷441_1 「夜入瞿唐峡」白居易
　　瞿唐天下险，夜上信难哉。岸似双屏合，天如匹帛开。
　　逆风惊浪起，拔zB暗船来。欲识愁多少，高于滟滪堆。

卷441_15 「初到忠州赠李六（一作李大夫）」白居易
　　好在天涯李使君，江头相见日黄昏。吏人生梗都如鹿，
　　市井疏芜只抵村。一只兰船当驿路，百层石磴上州门。
　　更无平地堪行处，虚受朱轮五马恩。

卷441_16 「郡斋暇日忆庐山草堂兼寄二林僧社三十韵多叙…出处之意」白居易
　　谏诤知无补，迁移分所当。不堪匡圣主，只合事空王。
　　龙象投新社，鹓鸾失故行。沉吟辞北阙，诱引向西方。
　　便住双林寺，仍开一草堂。平治行道路，安置坐禅床。
　　手版支为枕，头巾阁在墙。先生乌几舄，居士白衣裳。
　　竟岁何曾闷，终身不拟忙。灭除残梦想，换尽旧心肠。
　　世界多烦恼，形神久损伤。正从风鼓浪，转作日销霜。
　　吾道寻知止，君恩偶未忘。忽蒙颁凤诏，兼谢剖鱼章。
　　莲静方依水，葵枯重仰阳。三车犹夕会，五马已晨装。
　　去似寻前世，来如别故乡。眉低出鹫岭，脚重下蛇冈。
　　渐望庐山远，弥愁峡路长。香炉峰隐隐，巴字水茫茫。
　　瓢挂留庭树，经收在屋梁。春抛红药圃，夏忆白莲塘。
　　唯拟捐尘事，将何答宠光。有期追永远，无政继龚黄。
　　南国秋犹热，西斋夜暂凉。闲吟四句偈，静对一炉香。
　　身老同丘井，心空是道场。觅僧为去伴，留俸作归粮。
　　为报山中侣，凭看竹下房。会应归去在，松菊莫教荒。

卷441_17 「赠康叟」白居易
　　八十秦翁老不归，南宾太守乞寒衣。
　　再三怜汝非他意，天宝遗民见渐稀。

卷441_18 「鹦鹉」白居易
　　竟日语还默，中宵栖复惊。身囚缘彩翠，心苦为分明。
　　暮起归巢思，春多忆侣声。谁能拆笼破，从放快飞鸣。

卷441_19 「京使回，累得南省诸公书因以长句诗寄谢萧五刘二…员外」白居易
　　雪压泥埋未死身，每劳存问愧交亲。浮萍飘泊三千里，
　　列宿参差十五人。禁月落时君待漏，畬烟深处我行春。
　　瘴乡得老犹为幸，岂敢伤嗟白发新。

卷441_20 「东城春意」白居易
　　风软云不动，郡城东北隅。晚来春澹澹，天气似京都。
　　弦管随宜有，杯觞不道无。其如亲故远，无可共欢娱。

卷441_21 「木莲树生巴峡山谷间巴民亦呼为黄心树大者…题三绝句云」白居易
　　如折芙蓉栽旱地，似抛芍药挂高枝。
　　云埋水隔无人识，唯有南宾太守知。
　　红似燕支腻如粉，伤心好物不须臾。
　　山中风起无时节，明日重来得在无。
　　已愁花落荒岩底，复恨根生乱石间。
　　几度欲移移不得，天教抛掷在深山。

卷441_22 「种桃杏」白居易
　　无论海角与天涯，大抵心安即是家。路远谁能念乡曲，
　　年深兼欲忘京华。忠州且作三年计，种杏栽桃拟待花。

卷441_23 「新秋」白居易
　　二毛生镜日，一叶落庭时。老去争由我，愁来欲泥谁。
　　空销闲岁月，不见旧亲知。唯弄扶床女，时时强展眉。

卷441_24 「龙昌寺荷池」白居易
　　冷碧新秋水，残红半破莲。从来寥落意，不似此池边。

卷441_25 「听竹枝赠李侍御」白居易
　　巴童巫女竹枝歌，懊恼何人怨咽多。
　　暂听遣君犹怅望，长闻教我复如何。

卷441_26 「寄胡饼与杨万州」白居易
　　胡麻饼样学京都，面脆油香新出炉。
　　寄与饥馋杨大使，尝看得似辅兴无。

卷441_27 「感樱桃花，因招饮客」白居易
　　樱桃昨夜开如雪，鬓发今年白似霜。渐觉花前成老丑，
　　何曾酒后更颠狂。谁能闻此来相劝，共泥春风醉一场。

卷441_28 「东亭闲望」白居易
　　东亭尽日坐，谁伴寂寥身。绿桂为佳客，红蕉当美人。
　　笑言虽不接，情状似相亲。不作悠悠想，如何度晚春。

卷441_29 「画木莲花图寄元郎中」白居易
　　花房腻似红莲朵，艳色鲜如紫牡丹。
　　唯有诗人能解爱，丹青写出与君看。

卷441_30 「和李澧州题韦开州经藏诗」白居易
　　既悟莲花藏，须遗贝叶书。菩提无处所，文字本空虚。
　　观指非知月，忘筌是得鱼。闻君登彼岸，舍筏复何如。

卷441_31 「九日题涂溪」白居易
　　蕃草席铺枫叶岸，竹枝歌送菊花杯。
　　明年尚作南宾守，或可重阳更一来。

卷441_32 「即事寄微之」白居易
　　畬田涩米不耕锄，旱地荒园少菜蔬。想念土风今若此，
　　料看生计合何如。衣缝纰颣黄丝绢，饭下腥咸白小鱼。
　　饱暖饥寒何足道，此身长短是空虚。

卷441_33 「题郡中荔枝诗十八韵，兼寄万州杨八使君」白居易
　　奇果标南土，芳林对北堂。素华春漠漠，丹实夏煌煌。
　　叶捧低垂户，枝擎重压墙。始因风弄色，渐与日争光。
　　夕讶条悬火，朝惊树点妆。深于红踯躅，大校白槟榔。
　　星缀连心朵，珠排耀眼房。紫罗裁衬壳，白玉裹填瓤。
　　早岁曾闻说，今朝始摘尝。嚼疑天上味，嗅异世间香。
　　润胜莲生水，鲜逾橘得霜。燕支掌中颗，甘露舌头浆。
　　物少尤珍重，天高苦渺茫。已教生暑月，又使阻遐方。
　　粹液灵难驻，妍姿嫩易伤。近南光景热，向北道途长。
　　不得充王赋，无由寄帝乡。唯君堪掷赠，面白似潘郎。

卷441_34 「留北客」白居易
　　峡外相逢远，樽前一会难。即须分手别，且强展眉欢。
　　楚袖萧条舞，巴弦趣数弹。笙歌随分有，莫作帝乡看。

卷441_35 「重寄荔枝与杨使君，时闻杨使君欲种植故有落句之戏」白居易
　　摘来正带凌晨露，寄去须凭下水船。映我绯衫浑不见，
　　对公银印最相鲜。香连翠叶真堪画，红透青笼实可怜。
　　闻道万州方欲种，愁君得吃是何年。

卷441_36 「和万州杨使君四绝句。竞渡」白居易
　　竞渡相传为汨罗，不能止遏意无他。
　　自经放逐来憔悴，能校灵均死几多。

卷441_37 「和万州杨使君四绝句。江边草」白居易
　　闻君泽畔伤春草，忆在天门街里时。
　　漠漠凄凄愁满眼，就中惆怅是江蓠。

卷441_38 「和万州杨使君四绝句。嘉庆李」白居易
　　东都绿李万州栽，君手封题我手开。
　　把得欲尝先怅望，与渠同别故乡来。

卷441_39 「和万州杨使君四绝句。白槿花」白居易
　　秋蕣晚英无艳色，何因栽种在人家。
　　使君自别罗敷面，争解回头爱白花。

卷441_40 「和行简望郡南山」白居易
　　反照前山云树明，从君苦道似华清。
　　试听肠断巴猿叫，早晚骊山有此声。

卷441_41 「种荔枝」白居易
　　红颗珍珠诚可爱，白须太守亦何痴。
　　十年结子知谁在，自向庭中种荔枝。

卷441_42 「阴雨」白居易
　　岚雾今朝重，江山此地深。滩声秋更急，峡气晓多阴。
　　望阙云遮眼，思乡雨滴心。将何慰幽独，赖此北窗琴。

卷441_43 「送客归京」白居易
　　水陆四千里，何时归到秦。舟辞三峡雨，马入九衢尘。
　　有酒留行客，无书寄贵人。唯凭远传语，好在曲江春。

卷441_44 「送萧处士游黔南」白居易
　　能文好饮老萧郎，身似浮云鬓似霜。生计抛来诗是业，
　　家园忘却酒为乡。江从巴峡初成字，猿过巫阳始断肠。
　　不醉黔中争去得，磨围山月正苍苍。

卷441_45 「东楼醉」白居易
　　天涯深峡无人地，岁暮穷阴欲夜天。
　　不向东楼时一醉，如何拟过二三年。

卷441_46 「寄微之（时微之为虢州司马）」白居易
　　高天默默物茫茫，各有来由致损伤。鹦为能言长剪翅，
　　龟缘难死久支床。莫嫌冷落抛闲地，犹胜炎蒸卧瘴乡。
　　外物竟关身底事，谩排门戟系腰章。

卷441_47 「东楼招客夜饮」白居易
　　莫辞数数醉东楼，除醉无因破得愁。
　　唯有绿樽红烛下，暂时不似在忠州。

卷441_48 「醉后戏题」白居易
　　自知清冷似冬凌，每被人呼作律僧。
　　今夜酒醺罗绮暖，被君融尽玉壶冰。

卷441_49 「冬至夜」白居易
　　老去襟怀常濩落，病来须鬓转苍浪。心灰不及炉中火，
　　鬓雪多于砌下霜。三峡南宾城最远，一年冬至夜偏长。
　　今宵始觉房栊冷，坐索寒衣托孟光。

卷441_50 「竹枝词四首」白居易
　　瞿唐峡口水烟低，白帝城头月向西。
　　唱到竹枝声咽处，寒猿暗鸟一时啼。
　　竹枝苦怨怨何人，夜静山空歇又闻。
　　蛮儿巴女齐声唱，愁杀江楼病使君。
　　巴东船舫上巴西，波面风生雨脚齐。
　　水蓼冷花红簇簇，江蓠湿叶碧凄凄。
　　江畔谁人唱竹枝，前声断咽后声迟。
　　怪来调苦缘词苦，多是通州司马诗。

卷441_51 「酬严中丞晚眺黔江见寄」白居易
　　江水三回曲，愁人两地情。磨围山下色，明月峡中声。
　　晚后连天碧，秋来彻底清。临流有新恨，照见白须生。

卷441_52 「寄题杨万州四望楼」白居易
　　江上新楼名四望，东西南北水茫茫。
　　无由得与君携手，同凭栏干一望乡。

卷441_53 「答杨使君登楼见忆」白居易
　　忠万楼中南北望，南州烟水北州云。
　　两州何事偏相忆，各是笼禽作使君。

卷441_54 「除夜」白居易
　　岁暮纷多思，天涯渺未归。老添新甲子，病减旧容辉。
　　乡国仍留念，功名已息机。明朝四十九，应转悟前非。

卷441_55 「闻雷」白居易
　　瘴地风霜早，温天气候催。穷冬不见雪，正月已闻雷。
　　震蛰虫蛇出，惊枯草木开。空馀客方寸，依旧似寒灰。

卷441_56 「春至」白居易
　　若为南国春还至，争向东楼日又长。白片落梅浮涧水，
　　黄梢新柳出城墙。闲拈蕉叶题诗咏，闷取藤枝引酒尝。
　　乐事渐无身渐老，从今始拟负风光。

卷441_57 「感春」白居易
　　巫峡中心郡，巴城四面春。草青临水地，头白见花人。
　　忧喜皆心火，荣枯是眼尘。除非一杯酒，何物更关身。

卷441_58 「春江」白居易
　　炎凉昏晓苦推迁，不觉忠州已二年。闭阁只听朝暮鼓，
　　上楼空望往来船。莺声诱引来花下，草色句留坐水边。
　　唯有春江看未厌，萦砂绕石渌潺湲。

卷441_59 「题东楼前李使君所种樱桃花」白居易
　　身入青云无见日，手栽红树又逢春。
　　唯留花向楼前著，故故抛愁与后人。

卷441_60 「巴水」白居易
　　城下巴江水，春来似麹尘。软沙如渭曲，斜岸忆天津。
　　影蘸新黄柳，香浮小白蘋.临流搔首坐，惆怅为何人。

卷441_61 「野行」白居易
　　草润衫襟重，沙干屐齿轻。仰头听鸟立，信脚望花行。
　　暇日无公事，衰年有道情。浮生短于梦，梦里莫营营。

卷441_62 「送高侍御使回，因寄杨八」白居易
　　明月峡边逢制使，黄茅岸上是忠州。
　　到城莫说忠州恶，无益虚教杨八愁。

卷441_63 「奉酬李相公见示绝句（时初闻国丧）」白居易
　　碧油幢下捧新诗，荣贱虽殊共一悲。
　　涕泪满襟君莫怪，甘泉侍从最多时。

卷441_64 「喜山石榴花开（去年自庐山移来）」白居易
　　忠州州里今日花，庐山山头去时树。已怜根损斩新栽，
　　还喜花开依旧数。赤玉何人少琴轸，红缬谁家合罗袴.
　　但知烂熳恣情开，莫怕南宾桃李妒。

卷441_65 「戏赠萧处士、清禅师」白居易
　　三杯嵬峨忘机客，百衲头陀任运僧。
　　又有放慵巴郡守，不营一事共腾腾。

卷441_66 「钱虢州以三堂绝句见寄，因以本韵和之」白居易
　　同事空王岁月深，相思远寄定中吟。
　　遥知清净中和化，只用金刚三昧心。

卷441_67 「三月三日」白居易
　　暮春风景初三日，流世光阴半百年。
　　欲作闲游无好伴，半江惆怅却回船。

卷441_68 「寒食夜」白居易
　　四十九年身老日，一百五夜月明天。
　　抱膝思量何事在，痴男騃女唤秋千。

卷441_69 「代州民问」白居易
　　龙昌寺底开山路，巴子台前种柳林。
　　官职家乡都忘却，谁人会得使君心。

卷441_70 「答州民」白居易
　　宦情斗擞随尘去，乡思销磨逐日无。
　　唯拟腾腾作闲事，遮渠不道使君愚。

卷441_71 「荔枝楼对酒」白居易
　　荔枝新熟鸡冠色，烧酒初开琥珀香。
　　欲摘一枝倾一醆，西楼无客共谁尝。

卷441_72 「房家夜宴喜雪，戏赠主人」白居易
　　风头向夜利如刀，赖此温炉软锦袍。桑落气薰珠翠暖，
　　柘枝声引管弦高。酒钩送醆推莲子，烛泪粘盘垒蒲萄。
　　不醉遣侬争散得，门前雪片似鹅毛。

卷441_73 「醉后赠人」白居易
　　香球趁拍回环匼，花醆抛巡取次飞。
　　自入春来未同醉，那能夜去独先归。

卷441_74 「初除尚书郎，脱刺史绯」白居易
　　亲宾相贺问何如，服色恩光尽反初。头白喜抛黄草峡，
　　眼明惊拆紫泥书。便留朱绂还铃阁，却著青袍侍玉除。
　　无奈娇痴三岁女，绕腰啼哭觅金鱼。

卷441_75 「留题开元寺上方」白居易
　　东寺台阁好，上方风景清。数来犹未厌，长别岂无情。
　　恋水多临坐，辞花剩绕行。最怜新岸柳，手种未全成。

卷441_76 「别种东坡花树两绝」白居易
　　三年留滞在江城，草树禽鱼尽有情。
　　何处殷勤重回首，东坡桃李种新成。
　　花林好住莫憔悴，春至但知依旧春。
　　楼上明年新太守，不妨还是爱花人。

卷441_77 「别桥上竹」白居易
　　穿桥迸竹不依行，恐碍行人被损伤。
　　我去自惭遗爱少，不教君得似甘棠。

卷441_78 「发白狗峡，次黄牛峡登高寺，却望忠州」白居易
　　白狗次黄牛，滩如竹节稠。路穿天地险，人续古今愁。
　　忽见千花塔，因停一叶舟。畏途常迫促，静境暂淹留。
　　巴曲春全尽，巫阳雨半收。北归虽引领，南望亦回头。
　　昔去悲殊俗，今来念旧游。别僧山北寺，抛竹水西楼。
　　郡树花如雪，军厨酒似油。时时大开口，自笑忆忠州。

卷441_79 「棣华驿见杨八题梦兄弟诗」白居易
　　遥闻旅宿梦兄弟，应为邮亭名棣华。
　　名作棣华来早晚，自题诗后属杨家。

卷441_80 「商山路有感」白居易
　　万里路长在，六年身始归。所经多旧馆，大半主人非。

卷441_81 「商山路驿桐树，昔与微之前后题名处」白居易
　　与君前后多迁谪，五度经过此路隅。
　　笑问中庭老桐树，这回归去免来无。

卷441_82 「恻恻吟」白居易
　　恻恻复恻恻，逐臣返乡国。前事难重论，少年不再得。
　　泥涂绛老头班白，炎瘴灵均面黎黑。六年不死却归来，
　　道著姓名人不识。

卷441_83 「德宗皇帝挽歌词四首」白居易
　　执象宗玄祖，贻谋启孝孙。文高柏梁殿，礼薄霸陵原。
　　宫仗辞天阙，朝仪出国门。生成不可报，二十七年恩。
　　虞帝南巡后，殷宗谅暗中。初辞铸鼎地，已闭望仙宫。
　　晓落当陵月，秋生满旆风。前星承帝座，不使北辰空。
　　业大承宗祖，功成付子孙。睿文诗播乐，遗训史标言。
　　节表中和德，方垂广利恩。悬知千载后，理代数贞元。
　　梦减三龄寿，哀延七月期。寝园愁望远，宫仗哭行迟。
　　云日添寒惨，笳箫向晚悲。因山有遗诏，如葬汉文时。

卷441_84 「昭德皇后挽歌词」白居易
　　仙去逍遥境，诗留窈窕章。春归金屋少，夜入寿宫长。
　　凤引曾辞辇，蚕休昔采桑。阴灵何处感，沙麓月无光。

卷441_85 「太平乐词二首（已下七首在翰林院时奉敕撰进）」白居易
　　岁丰仍节俭，时泰更销兵。圣念长如此，何忧不太平。
　　湛露浮尧酒，薰风起舜歌。愿同尧舜意，所乐在人和。

卷441_86 「小曲新词二首」白居易
　　霁色鲜宫殿，秋声脆管弦。圣明千岁乐，岁岁似今年。
　　红裾明月夜，碧簟早秋时。好向昭阳宿，天凉玉漏迟。

卷441_87 「闺怨词三首」白居易
　　朝憎莺百啭，夜妒燕双栖。不惯经春别，谁知到晓啼。
　　珠箔笼寒月，纱窗背晓灯。夜来巾上泪，一半是春冰。
　　关山征戍远，闺阁别离难。苦战应憔悴，寒衣不要宽。

卷441_88 「残春曲（禁中口号）」白居易
　　禁苑残莺三四声，景迟风慢暮春情。
　　日西无事墙阴下，闲蹋宫花独自行。

卷441_89 「长安春」白居易
　　青门柳枝软无力，东风吹作黄金色。
　　街东酒薄醉易醒，满眼春愁销不得。

卷441_90 「长乐坡送人，赋得愁字」白居易
　　行人南北分征路，流水东西接御沟。
　　终日坡前恨离别，谩名长乐是长愁。

卷441_91 「独眠吟二首」白居易
　　夜长无睡起阶前，寥落星河欲曙天。
　　十五年来明月夜，何曾一夜不孤眠。
　　独眠客，夜夜可怜长寂寂。就中今夜最愁人，
　　凉月清风满床席。

卷441_92 「期不至」白居易
　　红烛清樽久延伫，出门入门天欲曙。
　　星稀月落竟不来，烟柳胧胧鹊飞去。

卷441_93 「长洲苑」白居易
　　春入长洲草又生，鹧鸪飞起少人行。
　　年深不辨娃宫处，夜夜苏台空月明。

卷441_94 「忆江柳」白居易
　　曾栽杨柳江南岸，一别江南两度春。
　　遥忆青青江岸上，不知攀折是何人。

卷441_95 「南浦别」白居易
　　南浦凄凄别，西风袅袅秋。一看肠一断，好去莫回头。

卷441_96 「三年别」白居易
　　悠悠一别已三年，相望相思明月天。
　　肠断青天望明月，别来三十六回圆。

卷441_97 「伤春词」白居易
　　深浅檐花千万枝，碧纱窗外啭黄鹂。
　　残妆含泪下帘坐，尽日伤春春不知。

卷441_98 「后宫词」白居易
　　泪湿罗巾梦不成，夜深前殿按歌声。
　　红颜未老恩先断，斜倚薰笼坐到明。

　　　　　　　　　　　　　　卷四百四十二

卷442_1 「吟元郎中白须诗，兼饮雪水茶，因题壁上」白居易
　　吟咏霜毛句，闲尝雪水茶。城中展眉处，只是有元家。

卷442_2 「吴七郎中山人，待制班中，偶赠绝句」白居易
　　金马东门只日开，汉庭待诏重仙才。
　　第三松树非华表，那得辽东鹤下来。

卷442_3 「和张十八秘书谢裴相公寄马」白居易
　　齿齐膘足毛头腻，秘阁张郎叱拨驹。洗了颔花翻假锦，
　　走时蹄汗蹋真珠。青衫乍见曾惊否，红粟难赊得饱无。
　　丞相寄来应有意，遣君骑去上云衢。

卷442_4 「答山侣」白居易
　　颔下髭须半是丝，光阴向后几多时。非无解挂簪缨意，
　　未有支持伏腊资。冒热冲寒徒自取，随行逐队欲何为。
　　更惭山侣频传语，五十归来道未迟。

卷442_5 「早朝思退居」白居易
　　霜严月苦欲明天，忽忆闲居思浩然。自问寒灯夜半起，
　　何如暖被日高眠。唯惭老病披朝服，莫虑饥寒计俸钱。
　　随有随无且归去，拟求丰足是何年。

卷442_6 「曲江亭晚望」白居易
　　曲江岸北凭栏干，水面阴生日脚残。尘路行多绿袍故，
　　风亭立久白须寒。诗成暗著闲心记，山好遥偷病眼看。
　　不被马前提省印，何人信道是郎官。

卷442_7 「初除主客郎中知制诰与王十一李七元九…同宿话旧感怀」白居易
　　闲宵静话喜还悲，聚散穷通不自知。已分云泥行异路，
　　忽惊鸡鹤宿同枝。紫垣曹署荣华地，白发郎官老丑时。
　　莫怪不如君气味，此中来校十年迟。

卷442_8 「西省对花忆忠州东坡新花树，因寄题东楼」白居易
　　每看阙下丹青树，不忘天边锦绣林。西掖垣中今日眼，
　　南宾楼上去年心。花含春意无分别，物感人情有浅深。
　　最忆东坡红烂熳，野桃山杏水林檎。

卷442_9 「寄题忠州小楼桃花」白居易
　　再游巫峡知何日，总是秦人说向谁。
　　长忆小楼风月夜，红栏干上两三枝。

卷442_10 「中书连直，寒食不归，因怀元九」白居易
　　去岁清明日，南巴古郡楼。今年寒食夜，西省凤池头。
　　并上新人直，难随旧伴游。诚知视草贵，未免对花愁。
　　鬓发茎茎白，光阴寸寸流。经春不同宿，何异在忠州。

卷442_11 「春忆二林寺旧游，因寄朗、满、晦三上人」白居易
　　一别东林三度春，每春常似忆情亲。头陀会里为逋客，
　　供奉班中作老臣。清净久辞香火伴，尘劳难索幻泡身。
　　最惭僧社题桥处，十八人名空一人。

卷442_12 「和元少尹新授官」白居易
　　官稳身应泰，春风信马行。纵忙无苦事，虽病有心情。
　　厚禄儿孙饱，前驱道路荣。花时八入直，无暇贺元兄。

卷442_13 「朝回和元少尹绝句」白居易
　　朝客朝回回望好，尽纡朱紫佩金银。
　　此时独与君为伴，马上青袍唯两人。

卷442_14 「重和元少尹」白居易
　　凤阁舍人京亚尹，白头俱未著绯衫。
　　南宫起请无消息，朝散何时得入衔。

卷442_15 「中书夜直梦忠州」白居易
　　阁下灯前梦，巴南城里游。觅花来渡口，寻寺到山头。
　　江色分明绿，猿声依旧愁。禁钟惊睡觉，唯不上东楼。

卷442_16 「醉后」白居易
　　酒后高歌且放狂，门前闲事莫思量。
　　犹嫌小户长先醒，不得多时住醉乡。

卷442_17 「待漏入阁书事，奉赠元九学士阁老」白居易
　　衙排宣政仗，门启紫宸关。彩笔停书命，花砖趁立班。
　　稀星点银砾，残月堕金环。暗漏犹传水，明河渐下山。
　　从东分地色，向北仰天颜。碧缕炉烟直，红垂佩尾闲。
　　纶闱惭并入，翰苑忝先攀。笑我青袍故，饶君茜绶殷。
　　诗仙归洞里，酒病滞人间。好去鸳鸾侣，冲天便不还。

卷442_18 「晚春重到集贤院」白居易
　　官曹清切非人境，风月鲜明是洞天。满砌荆花铺紫毯，
　　隔墙榆荚撒青钱。前时谪去三千里，此地辞来十四年。
　　虚薄至今惭旧职，院名抬举号为贤。

卷442_19 「紫薇花」白居易
　　丝纶阁下文书静，钟鼓楼中刻漏长。
　　独坐黄昏谁是伴，紫薇花对紫微郎。

卷442_20 「后宫词」白居易
　　雨露由来一点恩，争能遍布及千门。
　　三千宫女胭脂面，几个春来无泪痕。

卷442_21 「卜居」白居易
　　游宦京都二十春，贫中无处可安贫。长羡蜗牛犹有舍，
　　不如硕鼠解藏身。且求容立锥头地，免似漂流木偶人。
　　但道吾庐心便足，敢辞湫隘与嚣尘。

卷442_22 「题新居寄元八」白居易
　　青龙冈北近西边，移入新居便泰然。冷巷闭门无客到，
　　暖檐移榻向阳眠。阶庭宽窄才容足，墙壁高低粗及肩。
　　莫羡升平元八宅，自思买用几多钱。

卷442_23 「登龙尾道南望，忆庐山旧隐」白居易
　　龙尾道边来一望，香炉峰下去无因。青山举眼三千里，
　　白发平头五十人。自笑形骸纡组绶，将何言语掌丝纶。
　　君恩壮健犹难报，况被年年老逼身。

卷442_24 「冯阁老处见与严郎中酬和诗，因戏赠绝句」白居易
　　乍来天上宜清净，不用回头望故山。
　　纵有旧游君莫忆，尘心起即堕人间。

卷442_25 「见于给事暇日上直寄南省诸郎官诗，因以戏赠」白居易
　　倚作天仙弄地仙，夸张一日抵千年。黄麻敕胜长生箓，
　　白纻词嫌内景篇。云彩误居青琐地，风流合在紫微天。
　　东曹渐去西垣近，鹤驾无妨更著鞭。

卷442_26 「题新昌所居」白居易
　　宅小人烦闷，泥深马钝顽。街东闲处住，日午热时还。
　　院窄难栽竹，墙高不见山。唯应方寸内，此地觅宽闲。

卷442_27 「西省北院新构小亭种竹开窗东通骑省…隔窗小饮各题四韵」白居易
　　结托白须伴，因依青竹丛。题诗新壁上，过酒小窗中。
　　深院晚无日，虚檐凉有风。金貂醉看好，回首紫垣东。

卷442_28 「酬元郎中同制加朝散大夫，书怀见赠」白居易
　　命服虽同黄纸上，官班不共紫垣前。青衫脱早差三日，
　　白发生迟校九年。曩者定交非势利，老来同病是诗篇。
　　终身拟作卧云伴，逐月须收烧药钱。五品足为婚嫁主，
　　绯袍著了好归田。

卷442_29 「初著绯戏赠元九」白居易
　　晚遇缘才拙，先衰被病牵。那知垂白日，始是著绯年。
　　身外名徒尔，人间事偶然。我朱君紫绶，犹未得差肩。

卷442_30 「和韩侍郎苦雨」白居易
　　润气凝柱础，繁声注瓦沟。暗留窗不晓，凉引簟先秋。
　　叶湿蚕应病，泥稀燕亦愁。仍闻放朝夜，误出到街头。

卷442_31 「连雨」白居易
　　风雨暗萧萧，鸡鸣暮复朝。碎声笼苦竹，冷翠落芭蕉。
　　水鸟投檐宿，泥蛙入户跳。仍闻蕃客见，明日欲追朝。

卷442_32 「初加朝散大夫又转上柱国」白居易
　　紫微今日烟霄地，赤岭前年泥土身。得水鱼还动鳞鬣，
　　乘轩鹤亦长精神。且惭身忝官阶贵，未敢家嫌活计贫。
　　柱国勋成私自问，有何功德及生人。

卷442_33 「行简初授拾遗，同早朝入阁，因示十二韵」白居易
　　夜色尚苍苍，槐阴夹路长。听钟出长乐，传鼓到新昌。
　　宿雨沙堤润，秋风桦烛香。马骄欺地软，人健得天凉。
　　待漏排阊阖，停珂拥建章。尔随黄閤老，吾次紫微郎。
　　并入连称籍，齐趋对折方。斗班花接萼，绰立雁分行。
　　近职诚为美，微才岂合当。纶言难下笔，谏纸易盈箱。
　　老去何侥幸，时来不料量。唯求杀身地，相誓答恩光。

卷442_34 「立秋日登乐游园」白居易
　　独行独语曲江头，回马迟迟上乐游。
　　萧飒凉风与衰鬓，谁教计会一时秋。

卷442_35 「新秋早起，有怀元少尹」白居易
　　秋来转觉此身衰，晨起临阶盥漱时。漆匣镜明头尽白，
　　铜瓶水冷齿先知。光阴纵惜留难住，官职虽荣得已迟。
　　老去相逢无别计，强开笑口展愁眉。

卷442_36 「夜筝」白居易
　　紫袖红弦明月中，自弹自感暗低容。
　　弦凝指咽声停处，别有深情一万重。

卷442_37 「妻初授邑号告身」白居易
　　弘农旧县授新封，钿轴金泥诰一通。我转官阶常自愧，
　　君加邑号有何功。花笺印了排窠湿，锦褾装来耀手红。
　　倚得身名便慵堕，日高犹睡绿窗中。

卷442_38 「送客南迁」白居易
　　我说南中事，君应不愿听。曾经身困苦，不觉语叮咛。
　　烧处愁云梦，波时忆洞庭。春畬烟勃勃，秋瘴露冥冥。
　　蚊蚋经冬活，鱼龙欲雨腥。水虫能射影，山鬼解藏形。
　　穴掉巴蛇尾，林飘鸩鸟翎。飓风千里黑，qL草四时青。
　　客似惊弦雁，舟如委浪萍。谁人劝言笑，何计慰漂零。
　　慎勿琴离膝，长须酒满瓶。大都从此去，宜醉不宜醒。

卷442_39 「暮归」白居易
　　不觉百年半，何曾一日闲。朝随烛影出，暮趁鼓声还。
　　瓮里非无酒，墙头亦有山。归来长困卧，早晚得开颜。

卷442_40 「寄远」白居易
　　欲忘忘未得，欲去去无由。两腋不生翅，二毛空满头。
　　坐看新落叶，行上最高楼。暝色无边际，茫茫尽眼愁。

卷442_41 「旧房」白居易
　　远壁秋声虫络丝，入檐新影月低眉。
　　床帷半故帘旌断，仍是初寒欲夜时。

卷442_42 「钱侍郎使君以题庐山草堂诗见寄，因酬之」白居易
　　殷勤江郡守，怅望掖垣郎。惭见新琼什，思归旧草堂。
　　事随心未得，名与道相妨。若不休官去，人间到老忙。

卷442_43 「寄山僧（时年五十）」白居易
　　眼看过半百，早晚扫岩扉。白首谁能住，青山自不归。
　　百千万劫障，四十九年非。会拟抽身去，当风斗擞衣。

卷442_44 「慈恩寺有感（时杓直初逝，居敬方病）」白居易
　　自问有何惆怅事，寺门临入却迟回。
　　李家哭泣元家病，柿叶红时独自来。

卷442_45 「酬严十八郎中见示」白居易
　　口厌含香握厌兰，紫微青琐举头看。忽惊鬓后苍浪发，
　　未得心中本分官。夜酌满容花色暖，秋吟切骨玉声寒。
　　承明长短君应入，莫忆家江七里滩。

卷442_46 「寄王秘书」白居易
　　霜菊花萎日，风梧叶碎时。怪来秋思苦，缘咏秘书诗。

卷442_47 「中书寓直（一作中书直堂）」白居易
　　缭绕宫墙围禁林，半开阊阖晓沈沈。天晴更觉南山近，
　　月出方知西掖深。病对词头惭彩笔，老看镜面愧华簪。
　　自嫌野物将何用，土木形骸麋鹿心。

卷442_48 「自问」白居易
　　黑花满眼丝满头，早衰因病病因愁。
　　宦途气味已谙尽，五十不休何日休。

卷442_49 「曲江独行，招张十八」白居易
　　曲江新岁后，冰与水相和。南岸犹残雪，东风未有波。
　　偶游身独自，相忆意如何。莫待春深去，花时鞍马多。

卷442_50 「新居早春二首」白居易
　　静巷无来客，深居不出门。铺沙盖苔面，扫雪拥松根。
　　渐暖宜闲步，初晴爱小园。觅花都未有，唯觉树枝繁。
　　地润东风暖，闲行蹋草芽。呼童遣移竹，留客伴尝茶。
　　溜滴檐冰尽，尘浮隙日斜。新居未曾到，邻里是谁家。

卷442_51 「新昌新居书事四十韵，因寄元郎中、张博士」白居易
　　冒宠已三迁，归期始二年。囊中贮馀俸，园外买闲田。
　　狐兔同三径，蒿莱共一廛。新园聊刬秽，旧屋且扶颠。
　　檐漏移倾瓦，梁欹换蠹椽。平治绕台路，整顿近阶砖。
　　巷狭开容驾，墙低垒过肩。门闾堪驻盖，堂室可铺筵。
　　丹凤楼当后，青龙寺在前。市街尘不到，宫树影相连。
　　省史嫌坊远，豪家笑地偏。敢劳宾客访，或望子孙传。
　　不觅他人爱，唯将自性便。等闲栽树木，随分占风烟。
　　逸致因心得，幽期遇境牵。松声疑涧底，草色胜河边。
　　虚润冰销地，晴和日出天。苔行滑如簟，莎坐软于绵。
　　帘每当山卷，帷多带月褰。篱东花掩映，窗北竹婵娟。
　　迹慕青门隐，名惭紫禁仙。假归思晚沐，朝去恋春眠。
　　拙薄才无取，疏慵职不专。题墙书命笔，沽酒率分钱。
　　柏杵舂灵药，铜瓶漱暖泉。炉香穿盖散，笼烛隔纱然。
　　陈室何曾扫，陶琴不要弦。屏除俗事尽，养活道情全。
　　尚有妻孥累，犹为组绶缠。终须抛爵禄，渐拟断腥膻。
　　大抵宗庄叟，私心事竺乾。浮荣水划字，真谛火生莲。
　　梵部经十二，玄书字五千。是非都付梦，语默不妨禅。
　　博士官犹冷，郎中病已痊。多同僻处住，久结静中缘。
　　缓步携筇杖，徐吟展蜀笺。老宜闲语话，闷忆好诗篇。
　　蛮榼来方泻，蒙茶到始煎。无辞数相见，鬓发各苍然。

卷442_52 「喜敏中及第，偶示所怀」白居易
　　自知群从为儒少，岂料词场中第频。桂折一枝先许我，
　　杨穿三叶尽惊人。转于文墨须留意，贵向烟霄早致身。
　　莫学尔兄年五十，蹉跎始得掌丝纶。

卷442_53 「久不见韩侍郎，戏题四韵以寄之」白居易
　　近来韩阁老，疏我我心知。户大嫌甜酒，才高笑小诗。
　　静吟乖月夜，闲醉旷花时。还有愁同处，春风满鬓丝。

卷442_54 「寄白头陀」白居易
　　近见头陀伴，云师老更慵。性灵闲似鹤，颜状古于松。
　　山里犹难觅，人间岂易逢。仍闻移住处，太白最高峰。

卷442_55 「和韩侍郎题杨舍人林池见寄」白居易
　　渠水暗流春冻解，风吹日炙不成凝。
　　凤池冷暖君谙在，二月因何更有冰。

卷442_56 「勤政楼西老柳」白居易
　　半朽临风树，多情立马人。开元一株柳，长庆二年春。

卷442_57 「偶题阁下厅」白居易
　　静爱青苔院，深宜白鬓翁。貌将松共瘦，心与竹俱空。
　　暖有低檐日，春多飏幕风。平生闲境界，尽在五言中。

卷442_58 「予与故刑部李侍郎早结道友以药术为事…旧游因贻同志」白居易
　　从哭李来伤道气，自亡元后减诗情。金丹同学都无益，
　　水竹邻居竟不成。月夜若为游曲水，花时那忍到升平。
　　如年七十身犹在，但恐伤心无处行。

卷442_59 「送冯舍人阁老往襄阳」白居易
　　紫微阁底送君回，第二厅帘下不开。
　　莫恋汉南风景好，岘山花尽早归来。

卷442_60 「莫走柳条词送别」白居易
　　南陌伤心别，东风满把春。莫欺杨柳弱，劝酒胜于人。

卷442_61 「酬韩侍郎、张博士雨后游曲江见寄」白居易
　　小园新种红樱树，闲绕花行便当游。
　　何必更随鞍马队，冲泥蹋雨曲江头。

卷442_62 「元家花」白居易
　　今日元家宅，樱桃发几枝。稀稠与颜色，一似去年时。
　　失却东园主，春风可得知。

卷442_63 「代人赠王员外」白居易
　　好在王员外，平生记得不。共赊黄叟酒，同上莫愁楼。
　　静接殷勤语，狂随烂熳游。那知今日眼，相见冷于秋。

卷442_64 「惜小园花」白居易
　　晓来红萼凋零尽，但见空枝四五株。
　　前日狂风昨夜雨，残芳更合得存无。

卷442_65 「萧相公宅遇自远禅师，有感而赠」白居易
　　宦途堪笑不胜悲，昨日荣华今日衰。转似秋蓬无定处，
　　长于春梦几多时。半头白发惭萧相，满面红尘问远师。
　　应是世间缘未尽，欲抛官去尚迟疑。

卷442_66 「草词毕遇芍药初开因咏小谢红药当阶翻诗…偶成十六韵」白居易
　　罢草紫泥诏，起吟红药诗。词头封送后，花口拆开时。
　　坐对钩帘久，行观步履迟。两三丛烂熳，十二叶参差。
　　背日房微敛，当阶朵旋欹。钗葶抽碧股，粉蕊扑黄丝。
　　动荡情无限，低斜力不支。周回看未足，比谕语难为。
　　勾漏丹砂里，僬侥火焰旗。彤云剩根蒂，绛帻欠缨緌.
　　况有晴风度，仍兼宿露垂。疑香薰罨画，似泪著胭脂。
　　有意留连我，无言怨思谁。应愁明日落，如恨隔年期。
　　菡萏泥连萼，玫瑰刺绕枝。等量无胜者，唯眼与心知。

卷442_67 「喜张十八博士除水部员外郎」白居易
　　老何殁后吟声绝，虽有郎官不爱诗。无复篇章传道路，
　　空留风月在曹司。长嗟博士官犹屈，亦恐骚人道渐衰。
　　今日闻君除水部，喜于身得省郎时。

卷442_68 「与沈、杨二舍人阁老同食敕赐樱桃玩物感恩因成十四韵」白居易
　　清晓趋丹禁，红樱降紫宸。驱禽养得熟，和叶摘来新。
　　圆转盘倾玉，鲜明笼透银。内园题两字，四掖赐三臣。
　　荧惑晶华赤，醍醐气味真。如珠未穿孔，似火不烧人。
　　杏俗难为对，桃顽讵可伦。肉嫌卢橘厚，皮笑荔枝皴。
　　琼液酸甜足，金丸大小匀。偷须防曼倩，惜莫掷安仁。
　　手擘才离核，匙抄半是津。甘为舌上露，暖作腹中春。
　　已惧长尸禄，仍惊数食珍。最惭恩未报，饱喂不才身。

卷442_69 「送严大夫赴桂州」白居易
　　地压坤方重，官兼宪府雄。桂林无瘴气，柏署有清风。
　　山水衙门外，旌旗艛艓中。大夫应绝席，诗酒与谁同。

卷442_70 「春夜宿直」白居易
　　三月十四夜，西垣东北廊。碧梧叶重叠，红药树低昂。
　　月砌漏幽影，风帘飘暗香。禁中无宿客，谁伴紫微郎。

卷442_71 「夏夜宿直」白居易
　　人少庭宇旷，夜凉风露清。槐花满院气，松子落阶声。
　　寂寞挑灯坐，沉吟蹋月行。年衰自无趣，不是厌承明。

卷442_72 「七言十二句赠驾部吴郎中七兄」白居易
　　四月天气和且清，绿槐阴合沙堤平。独骑善马衔镫稳，
　　初著单衣肢体轻。退朝下直少徒侣，归舍闭门无送迎。
　　风生竹夜窗间卧，月照松时台上行。春酒冷尝三数醆，
　　晓琴闲弄十馀声。幽怀静境何人别，唯有南宫老驾兄。

卷442_73 「玉真张观主下小女冠阿容」白居易
　　绰约小天仙，生来十六年。姑山半峰雪，瑶水一枝莲。
　　晚院花留立，春窗月伴眠。回眸虽欲语，阿母在傍边。

卷442_74 「龙花寺主家小尼（郭代公爱姬薛氏幼尝为尼小名仙人子）」白居易
　　头青眉眼细，十四女沙弥。夜静双林怕，春深一食饥。
　　步慵行道困，起晚诵经迟。应似仙人子，花宫未嫁时。

卷442_75 「访陈二」白居易
　　晓垂朱绶带，晚著白纶巾。出去为朝客，归来是野人。
　　两餐聊过日，一榻足容身。此外皆闲事，时时访老陈。

卷442_76 「晚亭逐凉」白居易
　　送客出门后，移床下砌初。趁凉行绕竹，引睡卧看书。
　　老更为官拙，慵多向事疏。松窗倚藤杖，人道似僧居。

卷442_77 「曲江忆李十一」白居易
　　李君殁后共谁游，柳岸荷亭两度秋。
　　独绕曲江行一匝，依前还立水边愁。

卷442_78 「江亭玩春」白居易
　　江亭乘晓阅众芳，春妍景丽草树光。日消石桂绿岚气，
　　风坠木兰红露浆。水蒲渐展书带叶，山榴半含琴轸房。
　　何物春风吹不变，愁人依旧鬓苍苍。

卷442_79 「闻夜砧」白居易
　　谁家思妇秋捣帛，月苦风凄砧杵悲。八月九月正长夜，
　　千声万声无了时。应到天明头尽白，一声添得一茎丝。

卷442_80 「板桥路」白居易
　　梁苑城西二十里，一渠春水柳千条。若为此路今重过，
　　十五年前旧板桥。曾共玉颜桥上别，不知消息到今朝。

卷442_81 「青门柳」白居易
　　青青一树伤心色，曾入几人离恨中。
　　为近都门多送别，长条折尽减春风。

卷442_82 「梨园弟子」白居易
　　白头垂泪话梨园，五十年前雨露恩。
　　莫问华清今日事，满山红叶锁宫门。

卷442_83 「暮江吟」白居易
　　一道残阳铺水中，半江瑟瑟半江红。
　　可怜九月初三夜，露似真珠月似弓。

卷442_84 「思妇眉」白居易
　　春风摇荡自东来，折尽樱桃绽尽梅。
　　惟馀思妇愁眉结，无限春风吹不开。

卷442_85 「怨词」白居易
　　夺宠心那惯，寻思倚殿门。不知移旧爱，何处作新恩。

卷442_86 「空闺怨」白居易
　　寒月沈沈洞房静，真珠帘外梧桐影。
　　秋霜欲下手先知，灯底裁缝剪刀冷。

卷442_87 「秋房夜」白居易
　　云露青天月漏光，中庭立久却归房。
　　水窗席冷未能卧，挑尽残灯秋夜长。

卷442_88 「采莲曲」白居易
　　菱叶萦波荷飐风，荷花深处小船通。
　　逢郎欲语低头笑，碧玉搔头落水中。

卷442_89 「邻女」白居易
　　娉婷十五胜天仙，白日姮娥旱地莲。
　　何处闲教鹦鹉语，碧纱窗下绣床前。

卷442_90 「闺妇」白居易
　　斜凭绣床愁不动，红绡带缓绿鬟低。
　　辽阳春尽无消息，夜合花前日又西。

卷442_91 「移牡丹栽」白居易
　　金钱买得牡丹栽，何处辞丛别主来。
　　红芳堪惜还堪恨，百处移将百处开。

卷442_92 「听夜筝有感」白居易
　　江州去日听筝夜，白发新生不愿闻。
　　如今格是头成雪，弹到天明亦任君。

卷442_93 「代谢好妓答崔员外（谢好，妓也）」白居易
　　青娥小谢娘，白发老崔郎。谩爱胸前雪，其如头上霜。
　　别后曹家碑背上，思量好字断君肠。

卷442_94 「琵琶」白居易
　　弦清拨剌语铮铮，背却残灯就月明。
　　赖是心无惆怅事，不然争奈子弦声。

卷442_95 「和殷协律琴思」白居易
　　秋水莲冠春草裙，依稀风调似文君。
　　烦君玉指分明语，知是琴心佯不闻。

卷442_96 「寄李苏州，兼示杨琼」白居易
　　真娘墓头春草碧，心奴鬓上秋霜白。为问苏台酒席中，
　　使君歌笑与谁同。就中犹有杨琼在，堪上东山伴谢公。

卷442_97 「听弹湘妃怨」白居易
　　玉轸朱弦瑟瑟徽，吴娃徵调奏湘妃。
　　分明曲里愁云雨，似道萧萧郎不归。

卷442_98 「闲坐」白居易
　　暖拥红炉火，闲搔白发头。百年慵里过，万事醉中休。
　　有室同摩诘，无儿比邓攸。莫论身在日，身后亦无忧。

卷442_99 「不睡」白居易
　　焰短寒缸尽，声长晓漏迟。年衰自无睡，不是守三尸。

　　　　　　　　　　　　　　卷四百四十三

卷443_1 「初罢中书舍人」白居易
　　自惭拙宦叨清贵，还有痴心怕素餐。或望君臣相献替，
　　可图妻子免饥寒。性疏岂合承恩久，命薄元知济事难。
　　分寸宠光酬未得，不休更拟觅何官。

卷443_2 「宿阳城驿对月（自此后诗赴杭州路中作）」白居易
　　亲故寻回驾，妻孥未出关。凤凰池上月，送我过商山。

卷443_3 「商山路有感」白居易
　　忆昨征还日，三人归路同。此生都是梦，前事旋成空。
　　杓直泉埋玉，虞平烛过风。唯残乐天在，头白向江东。

卷443_4 「重感」白居易
　　停骖歇路隅，重感一长吁。扰扰生还死，纷纷荣又枯。
　　困支青竹杖，闲捋白髭须。莫叹身衰老，交游半已无。

卷443_5 「逢张十八员外籍」白居易
　　旅思正茫茫，相逢此道傍。晓岚林叶暗，秋露草花香。
　　白发江城守，青衫水部郎。客亭同宿处，忽似夜归乡。

卷443_6 「赴杭州重宿棣华驿，见杨八旧诗，感题一绝」白居易
　　往恨今愁应不殊，题诗梁下又踟蹰。
　　羡君犹梦见兄弟，我到天明睡亦无。

卷443_7 「寓言题僧」白居易
　　劫风火起烧荒宅，苦海波生荡破船。
　　力小无因救焚溺，清凉山下且安禅。

卷443_8 「内乡村路作」白居易
　　日下风高野路凉，缓驱疲马暗思乡。
　　渭村秋物应如此，枣赤梨红稻穗黄。

卷443_9 「路上寄银匙与阿龟」白居易
　　谪宦心都惯，辞乡去不难。缘留龟子住，涕泪一阑干。
　　小子须娇养，邹婆为好看。银匙封寄汝，忆我即加餐。

卷443_10 「山泉煎茶有怀」白居易
　　坐酌泠泠水，看煎瑟瑟尘。无由持一碗，寄与爱茶人。

卷443_11 「郢州赠别王八使君」白居易
　　昔是诗狂客，今为酒病夫。强吟翻怅望，纵醉不欢娱。
　　鬓发三分白，交亲一半无。郢城君莫厌，犹校近京都。

卷443_12 「吉祥寺见钱侍郎题名」白居易
　　云雨三年别，风波万里行。愁来正萧索，况见古人名。

卷443_13 「重到江州感旧游，题郡楼十一韵」白居易
　　掌纶知是忝，剖竹信为荣。才薄官仍重，恩深责尚轻。
　　昔征从典午，今出自承明。凤诏休挥翰，渔歌欲濯缨。
　　还乘小艛艓，却到古湓城。醉客临江待，禅僧出郭迎。
　　青山满眼在，白发半头生。又校三年老，何曾一事成。
　　重过萧寺宿，再上庾楼行。云水新秋思，闾阎旧日情。
　　郡民犹认得，司马咏诗声。

卷443_14 「赠江州李十使君员外十二韵」白居易
　　我本江湖上，悠悠任运身。朝随卖药客，暮伴钓鱼人。
　　迹为烧丹隐，家缘嗜酒贫。经过剡溪雪，寻觅武陵春。
　　岂有疏狂性，堪为侍从臣。仰头惊凤阙，下口触龙鳞。
　　剑佩辞天上，风波向海滨。非贤虚偶圣，无屈敢求伸。
　　昔去曾同日，今来即后尘。中年俱白发，左宦各朱轮。
　　长短才虽异，荣枯事略均。殷勤李员外，不合不相亲。

卷443_15 「题别遗爱草堂兼呈李十使君（李亦庐山人，常隐白鹿洞）」白居易
　　曾住炉峰下，书堂对药台。斩新萝径合，依旧竹窗开。
　　砌水亲开决，池荷手自栽。五年方暂至，一宿又须回。
　　纵未长归得，犹胜不到来。君家白鹿洞，闻道亦生苔。

卷443_16 「重题（一作重题别遗爱草堂）」白居易
　　泉石尚依依，林疏僧亦稀。何年辞水阁，今夜宿云扉。
　　谩献长杨赋，虚抛薜荔衣。不能成一事，赢得白头归。

卷443_17 「夜泊旅望」白居易
　　少睡多愁客，中宵起望乡。沙明连浦月，帆白满船霜。
　　近海江弥阔，迎秋夜更长。烟波三十宿，犹未到钱唐。

卷443_18 「九江北岸遇风雨」白居易
　　黄梅县边黄梅雨，白头浪里白头翁。九江阔处不见岸，
　　五月尽时多恶风。人间稳路应无限，何事抛身在此中。

卷443_19 「舟中晚起」白居易
　　日高犹掩水窗眠，枕簟清凉八月天。泊处或依沽酒店，
　　宿时多伴钓鱼船。退身江海应无用，忧国朝廷自有贤。
　　且向钱唐湖上去，冷吟闲醉二三年。

卷443_20 「秋寒」白居易
　　雪鬓年颜老，霜庭景气秋。病看妻检药，寒遣婢梳头。
　　身外名何有，人间事且休。澹然方寸内，唯拟学虚舟。

卷443_21 「初到郡斋寄钱湖州李苏州（聊取二郡一哂故有落句之戏）」白居易
　　俱来沧海郡，半作白头翁。谩道风烟接，何曾笑语同。
　　吏稀秋税毕，客散晚庭空。霁后当楼月，潮来满座风。
　　霅溪殊冷僻，茂苑太繁雄。唯此钱唐郡，闲忙恰得中。

卷443_22 「对酒自勉」白居易
　　五十江城守，停杯一自思。头仍未尽白，官亦不全卑。
　　荣宠寻过分，欢娱已校迟。肺伤虽怕酒，心健尚夸诗。
　　夜舞吴娘袖，春歌蛮子词。犹堪三五岁，相伴醉花时。

卷443_23 「郡楼夜宴留客」白居易
　　北客劳相访，东楼为一开。褰帘待月出，把火看潮来。
　　艳听竹枝曲，香传莲子杯。寒天殊未晓，归骑且迟回。

卷443_24 「醉题候仙亭」白居易
　　蹇步垂朱绶，华缨映白须。何因驻衰老，只有且欢娱。
　　酒兴还应在，诗情可便无。登山与临水，犹未要人扶。

卷443_25 「东院」白居易
　　松下轩廊竹下房，暖檐晴日满绳床。净名居士经三卷，
　　荣启先生琴一张。老去齿衰嫌橘醋，病来肺渴觉茶香。
　　有时闲酌无人伴，独自腾腾入醉乡。

卷443_26 「虚白堂」白居易
　　虚白堂前衙退后，更无一事到中心。
　　移床就日檐间卧，卧咏闲诗侧枕琴。

卷443_27 「闲夜咏怀，因招周协律，刘、薛二秀才」白居易
　　世名检束为朝士，心性疏慵是野夫。高置寒灯如客店，
　　深藏夜火似僧炉。香浓酒熟能尝否，冷淡诗成肯和无。
　　若厌雅吟须俗饮，妓筵勉力为君铺。

卷443_28 「晚兴」白居易
　　极浦收残雨，高城驻落晖。山明虹半出，松暗鹤双归。
　　将吏随衙散，文书入务稀。闲吟倚新竹，筠粉污朱衣。

卷443_29 「衰病」白居易
　　老与病相仍，华簪发不胜。行多朝散药，睡少夜停灯。
　　禄食分供鹤，朝衣减施僧。性多移不得，郡政谩如绳。

卷443_30 「病中对病鹤」白居易
　　同病病夫怜病鹤，精神不损翅翎伤。未堪再举摩霄汉，
　　只合相随觅稻粱。但作悲吟和嘹唳，难将俗貌对昂藏。
　　唯应一事宜为伴，我发君毛俱似霜。

卷443_31 「夜归」白居易
　　半醉闲行湖岸东，马鞭敲镫辔珑璁。万株松树青山上，
　　十里沙堤明月中。楼角渐移当路影，潮头欲过满江风。
　　归来未放笙歌散，画戟门开蜡烛红。

卷443_32 「腊后岁前遇景咏意」白居易
　　海梅半白柳微黄，冻水初融日欲长。度腊都无苦霜霰，
　　迎春先有好风光。郡中起晚听衙鼓，城上行慵倚女墙。
　　公事渐闲身且健，使君殊未厌馀杭。

卷443_33 「白发」白居易
　　雪发随梳落，霜毛绕鬓垂。加添老气味，改变旧容仪。
　　不肯长如漆，无过总作丝。最憎明镜里，黑白半头时。

卷443_34 「钱湖州以箬下酒李苏州以…酒相次寄到无因同饮聊咏所怀」白居易
　　劳将箬下忘忧物，寄与江城爱酒翁。铛脚三州何处会，
　　瓮头一醆几时同。倾如竹叶盈樽绿，饮作桃花上面红。
　　莫怪殷勤醉相忆，曾陪西省与南宫。

卷443_35 「花楼望雪命宴赋诗」白居易
　　连天际海白皑皑，好上高楼望一回。何处更能分道路，
　　此时兼不认池台。万重云树山头翠，百尺花楼江畔开。
　　素壁联题分韵句，红炉巡饮暖寒杯。冰铺湖水银为面，
　　风卷汀沙玉作堆。绊惹舞人春艳曳，句留醉客夜裴回。
　　输将虚白堂前鹤，失却樟亭驿后梅。别有故情偏忆得，
　　曾经穷苦照书来。

卷443_36 「晚岁」白居易
　　壮岁忽已去，浮荣何足论。身为百口长，官是一州尊。
　　不觉白双鬓，徒言朱两轓.病难施郡政，老未答君恩。
　　岁暮别兄弟，年衰无子孙。惹愁谙世网，治苦赖空门。
　　揽带知腰瘦，看灯觉眼昏。不缘衣食系，寻合返丘园。

卷443_37 「宿竹阁」白居易
　　晚坐松檐下，宵眠竹阁间。清虚当服药，幽独抵归山。
　　巧未能胜拙，忙应不及闲。无劳别修道，即此是玄关。

卷443_38 「岁暮枉衢州张使君书并诗，因以长句报之」白居易
　　西州彼此意何如，官职蹉跎岁欲除。浮石潭边停五马，
　　望涛楼上得双鱼。万言旧手才难敌，五字新题思有馀。
　　贫薄诗家无好物，反投桃李报琼琚。

卷443_39 「和薛秀才寻梅花同饮见赠」白居易
　　忽惊林下发寒梅，便试花前饮冷杯。白马走迎诗客去，
　　红筵铺待舞人来。歌声怨处微微落，酒气熏时旋旋开。
　　若到岁寒无雨雪，犹应醉得两三回。

卷443_40 「与诸客空腹饮」白居易
　　隔宿书招客，平明饮暖寒。麹神寅日合，酒圣卯时欢。
　　促膝才飞白，酡颜已渥丹。碧筹攒米碗，红袖拂骰盘。
　　醉后歌尤异，狂来舞不难。抛杯语同坐，莫作老人看。

卷443_41 「小岁日对酒吟钱湖州所寄诗」白居易
　　独酌无多兴，闲吟有所思。一杯新岁酒，两句故人诗。
　　杨柳初黄日，髭须半白时。蹉跎春气味，彼此老心知。

卷443_42 「钱唐湖春行」白居易
　　孤山寺北贾亭西，水面初平云脚低。几处早莺争暖树，
　　谁家新燕啄春泥。乱花渐欲迷人眼，浅草才能没马蹄。
　　最爱湖东行不足，绿杨阴里白沙堤。

卷443_43 「题灵隐寺红辛夷花，戏酬光上人」白居易
　　紫粉笔含尖火焰，红胭脂染小莲花。
　　芳情乡思知多少，恼得山僧悔出家。

卷443_44 「重向火」白居易
　　火销灰复死，疏弃已经旬。岂是人情薄，其如天气春。
　　风寒忽再起，手冷重相亲。却就红炉坐，心如逢故人。

卷443_45 「候仙亭同诸客醉作」白居易
　　谢安山下空携妓，柳恽洲边只赋诗。
　　争及湖亭今日会，嘲花咏水赠蛾眉。

卷443_46 「城上」白居易
　　城上冬冬鼓，朝衙复晚衙。为君慵不出，落尽绕城花。

卷443_47 「早行林下」白居易
　　披衣未冠栉，晨起入前林。宿露残花气，朝光新叶阴。
　　傍松人迹少，隔竹鸟声深。闲倚小桥立，倾头时一吟。

卷443_48 「送李校书趁寒食归义兴山居」白居易
　　大见腾腾诗酒客，不忧生计似君稀。
　　到舍将何作寒食，满船唯载树阴归。

卷443_49 「题孤山寺山石榴花示诸僧众」白居易
　　山榴花似结红巾，容艳新妍占断春。色相故关行道地，
　　香尘拟触坐禅人。瞿昙弟子君知否，恐是天魔女化身。

卷443_50 「独行」白居易
　　暗诵黄庭经在口，闲携青竹杖随身。
　　晚花新笋堪为伴，独入林行不要人。

卷443_51 「二月五日花下作」白居易
　　二月五日花如雪，五十二人头似霜。闻有酒时须笑乐，
　　不关身事莫思量。羲和趁日沉西海，鬼伯驱人葬北邙。
　　只有且来花下醉，从人笑道老颠狂。

卷443_52 「戏题木兰花」白居易
　　紫房日照胭脂拆，素艳风吹腻粉开。
　　怪得独饶脂粉态，木兰曾作女郎来。

卷443_53 「清明日观妓舞听客诗」白居易
　　看舞颜如玉，听诗韵似金。绮罗从许笑，弦管不妨吟。
　　可惜春风老，无嫌酒醆深。辞花送寒食，并在此时心。

卷443_54 「西湖晚归，回望孤山寺，赠诸客」白居易
　　柳湖松岛莲花寺，晚动归桡出道场。卢橘子低山雨重，
　　棕榈叶战水风凉。烟波澹荡摇空碧，楼殿参差倚夕阳。
　　到岸请君回首望，蓬莱宫在海中央。

卷443_55 「湖中自照」白居易
　　重重照影看容鬓，不见朱颜见白丝。
　　失却少年无处觅，泥他湖水欲何为。

卷443_56 「赠苏炼师」白居易
　　两鬓苍然心浩然，松窗深处药炉前。携将道士通宵语，
　　忘却花时尽日眠。明镜懒开长在匣，素琴欲弄半无弦。
　　犹嫌庄子多词句，只读逍遥六七篇。

卷443_57 「杭州春望」白居易
　　望海楼明照曙霞，护江堤白蹋晴沙。涛声夜入伍员庙，
　　柳色春藏苏小家。红袖织绫夸柿蒂，青旗沽酒趁梨花。
　　谁开湖寺西南路，草绿裙腰一道斜。

卷443_58 「饮散夜归赠诸客」白居易
　　鞍马夜纷纷，香街起暗尘。回鞭招饮妓，分火送归人。
　　风月应堪惜，杯觞莫厌频。明朝三月尽，忍不送残春。

卷443_59 「湖亭晚归」白居易
　　尽日湖亭卧，心闲事亦稀。起因残醉醒，坐待晚凉归。
　　松雨飘藤帽，江风透葛衣。柳堤行不厌，沙软絮霏霏。

卷443_60 「东楼南望八韵」白居易
　　不厌东南望，江楼对海门。风涛生有信，天水合无痕。
　　鹢带云帆动，鸥和雪浪翻。鱼盐聚为市，烟火起成村。
　　日脚金波碎，峰头钿点繁。送秋千里雁，报暝一声猿。
　　已豁烦襟闷，仍开病眼昏。郡中登眺处，无胜此东轩。

卷443_61 「醉中酬殷协律」白居易
　　泗水亭边一分散，浙江楼上重游陪。挥鞭二十年前别，
　　命驾三千里外来。醉袖放狂相向舞，愁眉和笑一时开。
　　留君夜住非无分，且尽青娥红烛台。

卷443_62 「孤山寺遇雨」白居易
　　拂波云色重，洒叶雨声繁。水鹭双飞起，风荷一向翻。
　　空濛连北岸，萧飒入东轩。或拟湖中宿，留船在寺门。

卷443_63 「樟亭双樱树」白居易
　　南馆西轩两树樱，春条长足夏阴成。
　　素华朱实今虽尽，碧叶风来别有情。

卷443_64 「湖上夜饮」白居易
　　郭外迎人月，湖边醒酒风。谁留使君饮，红烛在舟中。

卷443_65 「赠沙鸥」白居易
　　老逼教垂白，官科遣著绯。形骸虽有累，方寸却无机。
　　遇酒多先醉，逢山爱晚归。沙鸥不知我，犹避隼旟飞。

卷443_66 「馀杭形胜」白居易
　　馀杭形胜四方无，州傍青山县枕湖。绕郭荷花三十里，
　　拂城松树一千株。梦儿亭古传名谢，教妓楼新道姓苏。
　　独有使君年太老，风光不称白髭须。

卷443_67 「江楼夕望招客」白居易
　　海天东望夕茫茫，山势川形阔复长。灯火万家城四畔，
　　星河一道水中央。风吹古木晴天雨，月照平沙夏夜霜。
　　能就江楼销暑否，比君茅舍较清凉。

卷443_68 「新秋病起」白居易
　　一叶落梧桐，年光半又空。秋多上阶日，凉足入怀风。
　　病瘦形如鹤，愁焦鬓似蓬。损心诗思里，伐性酒狂中。
　　华盖何曾惜，金丹不致功。犹须自惭愧，得作白头翁。

卷443_69 「木芙蓉花下招客饮」白居易
　　晚凉思饮两三杯，召得江头酒客来。
　　莫怕秋无伴醉物，水莲花尽木莲开。

卷443_70 「悲歌」白居易
　　白头新洗镜新磨，老逼身来不奈何。耳里频闻故人死，
　　眼前唯觉少年多。塞鸿遇暖犹回翅，江水因潮亦反波。
　　独有衰颜留不得，醉来无计但悲歌。

卷443_71 「江楼晚眺，景物鲜奇，吟玩成篇，寄水部张员外」白居易
　　澹烟疏雨间斜阳，江色鲜明海气凉。蜃散云收破楼阁，
　　虹残水照断桥梁。风翻白浪花千片，雁点青天字一行。
　　好著丹青图画取，题诗寄与水曹郎。

卷443_72 「夜招周协律，兼答所赠」白居易
　　满眼虽多客，开眉复向谁。少年非我伴，秋夜与君期。
　　落魄俱耽酒，殷勤共爱诗。相怜别有意，彼此老无儿。

卷443_73 「重酬周判官」白居易
　　秋爱冷吟春爱醉，诗家眷属酒家仙。
　　若教早被浮名系，可得闲游三十年。

卷443_74 「饮后夜醒」白居易
　　黄昏饮散归来卧，夜半人扶强起行。枕上酒容和睡醒，
　　楼前海月伴潮生。将归梁燕还重宿，欲灭窗灯却复明。
　　直至晓来犹妄想，耳中如有管弦声。

卷443_75 「代卖薪女赠诸妓」白居易
　　乱蓬为鬓布为巾，晓蹋寒山自负薪。
　　一种钱唐江畔女，著红骑马是何人。

卷443_76 「奉和李大夫题新诗二首各六韵。因严亭」白居易
　　箕颍人穷独，蓬壶路阻难。何如兼吏隐，复得事跻攀。
　　岩树罗阶下，江云贮栋间。似移天目石，疑入武丘山。
　　清景徒堪赏，皇恩肯放闲。遥知兴未足，即被诏征还。

卷443_77 「奉和李大夫题新诗二首各六韵。忘筌亭」白居易
　　翠巘公门对，朱轩野径连。只开新户牖，不改旧风烟。
　　虚室闲生白，高情澹入玄。酒容同座劝，诗借属城传。
　　自笑沧江畔，遥思绛帐前。亭台随处有，争敢比忘筌。

卷443_78 「予以长庆二年冬十月到杭州明年秋九月始与范…遂留绝句」白居易
　　云水埋藏恩德洞，簪裾束缚使君身。
　　暂来不宿归州去，应被山呼作俗人。

卷443_79 「早冬」白居易
　　十月江南天气好，可怜冬景似春华。霜轻未杀萋萋草，
　　日暖初干漠漠沙。老柘叶黄如嫩树，寒樱枝白是狂花。
　　此时却羡闲人醉，五马无由入酒家。

卷443_80 「岁假内命酒赠周判官、萧协律」白居易
　　共知欲老流年急，且喜新正假日频。闻健此时相劝醉，
　　偷闲何处共寻春。脚随周叟行犹疾，头比萧翁白未匀。
　　岁酒先拈辞不得，被君推作少年人。

卷443_81 「与诸客携酒寻去年梅花有感」白居易
　　马上同携今日杯，湖边共觅去春梅。年年只是人空老，
　　处处何曾花不开。诗思又牵吟咏发，酒酣闲唤管弦来。
　　樽前百事皆依旧，点检惟无薛秀才。

卷443_82 「醉送李协律赴湖南辟命，因寄沈八中丞」白居易
　　富阳山底樟亭畔，立马停舟飞酒盂。曾共中丞情缱绻，
　　暂留协律语踟蹰。紫微星北承恩去，青草湖南称意无。
　　不羡君官羡君幕，幕中收得阮元瑜。

卷443_83 「内道场永讙上人就郡见访善说维摩经临别请诗因以此赠」白居易
　　五夏登坛内殿师，水为心地玉为仪。正传金粟如来偈，
　　何用钱唐太守诗。苦海出来应有路，灵山别后可无期。
　　他生莫忘今朝会，虚白亭中法乐时。

卷443_84 「见李苏州示男阿武诗，自感成咏」白居易
　　遥羡青云里，祥鸾正引雏。自怜沧海伴，老蚌不生珠。

卷443_85 「正月十五日夜月」白居易
　　岁熟人心乐，朝游复夜游。春风来海上，明月在江头。
　　灯火家家市，笙歌处处楼。无妨思帝里，不合厌杭州。

卷443_86 「题州北路傍老柳树」白居易
　　皮枯缘受风霜久，条短为应攀折频。但见半衰当此路，
　　不知初种是何人。雪花零碎逐年减，烟叶稀疏随分新。
　　莫道老株芳意少，逢春犹胜不逢春。

卷443_87 「题清头陀」白居易
　　头陀独宿寺西峰，百尺禅庵半夜钟。
　　烟月苍苍风瑟瑟，更无杂树对山松。

卷443_88 「自叹二首」白居易
　　形羸自觉朝餐减，睡少偏知夜漏长。
　　实事渐消虚事在，银鱼金带绕腰光。
　　二毛晓落梳头懒，两眼春昏点药频。
　　唯有闲行犹得在，心情未到不如人。

卷443_89 「湖上醉中代诸妓寄严郎中」白居易
　　笙歌杯酒正欢娱，忽忆仙郎望帝都。借问连宵直南省，
　　何如尽日醉西湖。蛾眉别久心知否，鸡舌含多口厌无。
　　还有些些惆怅事，春来山路见蘼芜。

卷443_90 「自咏」白居易
　　闷发每吟诗引兴，兴来兼酌酒开颜。欲逢假日先招客，
　　正对衙时亦望山。句检簿书多卤莽，堤防官吏少机关。
　　谁能头白劳心力，人道无才也是闲。

卷443_91 「晚兴」白居易
　　草浅马翩翩，新晴薄暮天。柳条春拂面，衫袖醉垂鞭。
　　立语花堤上，行吟水寺前。等闲消一日，不觉过三年。

卷443_92 「早兴」白居易
　　晨光出照屋梁明，初打开门鼓一声。犬上阶眠知地湿，
　　鸟临窗语报天晴。半销宿酒头仍重，新脱冬衣体乍轻。
　　睡觉心空思想尽，近来乡梦不多成。

卷443_93 「竹楼宿」白居易
　　小书楼下千竿竹，深火炉前一醆灯。
　　此处与谁相伴宿，烧丹道士坐禅僧。

卷443_94 「湖上招客送春泛舟」白居易
　　欲送残春招酒伴，客中谁最有风情。两瓶箬下新开得，
　　一曲霓裳初教成。排比管弦行翠袖，指麾船舫点红旌。
　　慢牵好向湖心去，恰似菱花镜上行。

卷443_95 「戏醉客」白居易
　　莫言鲁国书生懦，莫把杭州刺史欺。
　　醉客请君开眼望，绿杨风下有红旗。

卷443_96 「紫阳花」白居易
　　何年植向仙坛上，早晚移栽到梵家。
　　虽在人间人不识，与君名作紫阳花。

卷424_1 「贺雨」白居易
　　皇帝嗣宝历，元和三年冬。自冬及春暮，不雨旱爞爞。
　　上心念下民，惧岁成灾凶。遂下罪己诏，殷勤告万邦。
　　帝曰予一人，继天承祖宗。忧勤不遑宁，夙夜心忡忡。
　　元年诛刘辟，一举靖巴邛。二年戮李锜，不战安江东。
　　顾惟眇眇德，遽有巍巍功。或者天降沴，无乃儆予躬。
　　上思答天戒，下思致时邕。莫如率其身，慈和与俭恭。
　　乃命罢进献，乃命赈饥穷。宥死降五刑，责己宽三农。
　　宫女出宣徽，厩马减飞龙。庶政靡不举，皆出自宸衷。
　　奔腾道路人，伛偻田野翁。欢呼相告报，感泣涕沾胸。
　　顺人人心悦，先天天意从。诏下才七日，和气生冲融。
　　凝为油油云，散作习习风。昼夜三日雨，凄凄复濛濛。
　　万心春熙熙，百谷青芃芃.人变愁为喜，岁易俭为丰。
　　乃知王者心，忧乐与众同。皇天与后土，所感无不通。
　　冠珮何锵锵，将相及王公。蹈舞呼万岁，列贺明庭中。
　　小臣诚愚陋，职忝金銮宫。稽首再三拜，一言献天聪。
　　君以明为圣，臣以直为忠。敢贺有其始，亦愿有其终。

卷424_2 「读张籍古乐府」白居易
　　张君何为者，业文三十春。尤工乐府诗，举代少其伦。
　　为诗意如何，六义互铺陈。风雅比兴外，未尝著空文。
　　读君学仙诗，可讽放佚君。读君董公诗，可诲贪暴臣。
　　读君商女诗，可感悍妇仁。读君勤齐诗，可劝薄夫敦。
　　上可裨教化，舒之济万民。下可理情性，卷之善一身。
　　始从青衿岁，迨此白发新。日夜秉笔吟，心苦力亦勤。
　　时无采诗官，委弃如泥尘。恐君百岁后，灭没人不闻。
　　愿藏中秘书，百代不湮沦。愿播内乐府，时得闻至尊。
　　言者志之苗，行者文之根。所以读君诗，亦知君为人。
　　如何欲五十，官小身贱贫。病眼街西住，无人行到门。

卷424_3 「哭孔戡」白居易
　　洛阳谁不死，戡死闻长安。我是知戡者，闻之涕泫然。
　　戡佐山东军，非义不可干。拂衣向西来，其道直如弦。
　　从事得如此，人人以为难。人言明明代，合置在朝端。
　　或望居谏司，有事戡必言。或望居宪府，有邪戡必弹。
　　惜哉两不谐，没齿为闲官。竟不得一日，謇謇立君前。
　　形骸随众人，敛葬北邙山。平生刚肠内，直气归其间。
　　贤者为生民，生死悬在天。谓天不爱人，胡为生其贤。
　　谓天果爱民，胡为夺其年。茫茫元化中，谁执如此权。

卷424_4 「凶宅」白居易
　　长安多大宅，列在街西东。往往朱门内，房廊相对空。
　　枭鸣松桂树，狐藏兰菊丛。苍苔黄叶地，日暮多旋风。
　　前主为将相，得罪窜巴庸。后主为公卿，寝疾殁其中。
　　连延四五主，殃祸继相锺。自从十年来，不利主人翁。
　　风雨坏檐隙，蛇鼠穿墙墉。人疑不敢买，日毁土木功。
　　嗟嗟俗人心，甚矣其愚蒙。但恐灾将至，不思祸所从。
　　我今题此诗，欲悟迷者胸。凡为大官人，年禄多高崇。
　　权重持难久，位高势易穷。骄者物之盈，老者数之终。
　　四者如寇盗，日夜来相攻。假使居吉土，孰能保其躬。
　　因小以明大，借家可喻邦。周秦宅殽函，其宅非不同。
　　一兴八百年，一死望夷宫。寄语家与国，人凶非宅凶。

卷424_5 「梦仙」白居易
　　人有梦仙者，梦身升上清。坐乘一白鹤，前引双红旌。
　　羽衣忽飘飘，玉鸾俄铮铮。半空直下视，人世尘冥冥。
　　渐失乡国处，才分山水形。东海一片白，列岳五点青。
　　须臾群仙来，相引朝玉京。安期羡门辈，列侍如公卿。
　　仰谒玉皇帝，稽首前致诚。帝言汝仙才，努力勿自轻。
　　却后十五年，期汝不死庭。再拜受斯言，既寤喜且惊。
　　秘之不敢泄，誓志居岩扃。恩爱舍骨肉，饮食断膻腥。
　　朝餐云母散，夜吸沆瀣精。空山三十载，日望辎輧迎。
　　前期过已久，鸾鹤无来声。齿发日衰白，耳目减聪明。
　　一朝同物化，身与粪壤并。神仙信有之，俗力非可营。
　　苟无金骨相，不列丹台名。徒传辟谷法，虚受烧丹经。
　　只自取勤苦，百年终不成。悲哉梦仙人，一梦误一生。

卷424_6 「观刈麦（时为盩厔县尉）」白居易
　　田家少闲月，五月人倍忙。夜来南风起，小麦覆陇黄。
　　妇姑荷簟食，童稚携壶浆。相随饷田去，丁壮在南冈。
　　足蒸暑土气，背灼炎天光。力尽不知热，但惜夏日长。
　　复有贫妇人，抱子在其傍。右手秉遗穗，左臂悬敝筐。
　　听其相顾言，闻者为悲伤。家田输税尽，拾此充饥肠。
　　今我何功德，曾不事农桑。吏禄三百石，岁晏有馀粮。
　　念此私自愧，尽日不能忘。

卷424_7 「题海图屏风（元和己丑年作）」白居易
　　海水无风时，波涛安悠悠。鳞介无小大，遂性各沉浮。
　　突兀海底鳌，首冠三神丘。钓网不能制，其来非一秋。
　　或者不量力，谓兹鳌可求。赑屃牵不动，纶绝沉其钩。
　　一鳌既顿颔，诸鳌齐掉头。白涛与黑浪，呼吸绕咽喉。
　　喷风激飞廉，鼓波怒阳侯。鲸鲵得其便，张口欲吞舟。
　　万里无活鳞，百川多倒流。遂使江汉水，朝宗意亦休。
　　苍然屏风上，此画良有由。

卷424_8 「羸骏」白居易
　　骅骝失其主，羸饿无人牧。向风嘶一声，莽苍黄河曲。
　　蹋冰水畔立，卧雪冢间宿。岁暮田野空，寒草不满腹。
　　岂无市骏者，尽是凡人目。相马失于瘦，遂遗千里足。
　　村中何扰扰，有吏征刍粟。输彼军厩中，化作驽骀肉。

卷424_9 「废琴」白居易
　　丝桐合为琴，中有太古声。古声澹无味，不称今人情。
　　玉徽光彩灭，朱弦尘土生。废弃来已久，遗音尚泠泠。
　　不辞为君弹，纵弹人不听。何物使之然，羌笛与秦筝。

卷424_10 「李都尉古剑」白居易
　　古剑寒黯黯，铸来几千秋。白光纳日月，紫气排斗牛。
　　有客借一观，爱之不敢求。湛然玉匣中，秋水澄不流。
　　至宝有本性，精刚无与俦。可使寸寸折，不能绕指柔。
　　愿快直士心，将断佞臣头。不愿报小怨，夜半刺私仇。
　　劝君慎所用，无作神兵羞。

卷424_11 「云居寺孤桐」白居易
　　一株青玉立，千叶绿云委。亭亭五丈馀，高意犹未已。
　　山僧年九十，清净老不死。自云手种时，一颗青桐子。
　　直从萌芽拔，高自毫末始。四面无附枝，中心有通理。
　　寄言立身者，孤直当如此。

卷424_12 「京兆府新栽莲（时为盩厔县尉趋府作）」白居易
　　污沟贮浊水，水上叶田田。我来一长叹，知是东溪莲。
　　下有青泥污，馨香无复全。上有红尘扑，颜色不得鲜。
　　物性犹如此，人事亦宜然。托根非其所，不如遭弃捐。
　　昔在溪中日，花叶媚清涟。今来不得地，憔悴府门前。

卷424_13 「月夜登阁避暑」白居易
　　旱久炎气盛，中人若燔烧。清风隐何处，草树不动摇。
　　何以避暑气，无如出尘嚣。行行都门外，佛阁正岧峣.
　　清凉近高生，烦热委静销。开襟当轩坐，意泰神飘飘。
　　回看归路傍，禾黍尽枯焦。独善诚有计，将何救旱苗。

卷424_14 「初授拾遗」白居易
　　奉诏登左掖，束带参朝议。何言初命卑，且脱风尘吏。
　　杜甫陈子昂，才名括天地。当时非不遇，尚无过斯位。
　　况余蹇薄者，宠至不自意。惊近白日光，惭非青云器。
　　天子方从谏，朝廷无忌讳。岂不思匪躬，适遇时无事。
　　受命已旬月，饱食随班次。谏纸忽盈箱，对之终自愧。

卷424_15 「赠元稹」白居易
　　自我从宦游，七年在长安。所得惟元君，乃知定交难。
　　岂无山上苗，径寸无岁寒。岂无要津水，咫尺有波澜。
　　之子异于是，久处誓不谖。无波古井水，有节秋竹竿。
　　一为同心友，三及芳岁阑。花下鞍马游，雪中杯酒欢。
　　衡门相逢迎，不具带与冠。春风日高睡，秋月夜深看。
　　不为同登科，不为同署官。所合在方寸，心源无异端。

卷424_16 「哭刘敦质」白居易
　　小树两株柏，新土三尺坟。苍苍白露草，此地哭刘君。
　　哭君岂无辞，辞云君子人。如何天不吊，穷悴至终身。
　　愚者多贵寿，贤者独贱迍。龙亢彼无悔，蠖屈此不伸。
　　哭罢持此辞，吾将诘羲文。

卷424_17 「答友问」白居易
　　大圭廉不割，利剑用不缺。当其斩马时，良玉不如铁。
　　置铁在洪炉，铁消易如雪。良玉同其中，三日烧不热。
　　君疑才与德，咏此知优劣。

卷424_18 「杂兴三首」白居易
　　楚王多内宠，倾国选嫔妃。又爱从禽乐，驰骋每相随。
　　锦鞲臂花隼，罗袂控金羁。遂习宫中女，皆如马上儿。
　　色禽合为荒，刑政两已衰。云梦春仍猎，章华夜不归。
　　东风二月天，春雁正离离。美人挟银镝，一发叠双飞。
　　飞鸿惊断行，敛翅避蛾眉。君王顾之笑，弓箭生光辉。
　　回眸语君曰，昔闻庄王时。有一愚夫人，其名曰樊姬。
　　不有此游乐，三载断鲜肥。
　　越国政初荒，越天旱不已。风日燥水田，水涸尘飞起。
　　国中新下令，官渠禁流水。流水不入田，壅入王宫里。
　　馀波养鱼鸟，倒影浮楼雉。澹滟九折池，萦回十馀里。
　　四月芰荷发，越王日游嬉。左右好风来，香动芙蓉蕊。
　　但爱芙蓉香，又种芙蓉子。不念阊门外，千里稻苗死。
　　吴王心日侈，服玩尽奇瑰。身卧翠羽帐，手持红玉杯。
　　冠垂明月珠，带束通天犀。行动自矜顾，数步一裴回。
　　小人知所好，怀宝四方来。奸邪得藉手，从此倖门开。
　　古称国之宝，谷米与贤才。今看君王眼，视之如尘灰。
　　伍员谏已死，浮尸去不回。姑苏台下草，麋鹿暗生麑。

卷424_19 「宿紫阁山北村」白居易
　　晨游紫阁峰，暮宿山下村。村老见余喜，为余开一尊。
　　举杯未及饮，暴卒来入门。紫衣挟刀斧，草草十馀人。
　　夺我席上酒，掣我盘中飧。主人退后立，敛手反如宾。
　　中庭有奇树，种来三十春。主人惜不得，持斧断其根。
　　口称采造家，身属神策军。主人慎勿语，中尉正承恩。

卷424_20 「读汉书」白居易
　　禾黍与稂莠，雨来同日滋。桃李与荆棘，霜降同夜萎。
　　草木既区别，荣枯那等夷。茫茫天地意，无乃太无私。
　　小人与君子，用置各有宜。奈何西汉末，忠邪并信之。
　　不然尽信忠，早绝邪臣窥。不然尽信邪，早使忠臣知。
　　优游两不断，盛业日已衰。痛矣萧京辈，终令陷祸机。
　　每读元成纪，愤愤令人悲。寄言为国者，不得学天时。
　　寄言为臣者，可以鉴于斯。

卷424_21 「赠樊著作」白居易
　　阳城为谏议，以正事其君。其手如屈轶，举必指佞臣。
　　卒使不仁者，不得秉国钧。元稹为御史，以直立其身。
　　其心如肺石，动必达穷民。东川八十家，冤愤一言伸。
　　刘辟肆乱心，杀人正纷纷。其嫂曰庾氏，弃绝不为亲。
　　从史萌逆节，隐心潜负恩。其佐曰孔戡，舍去不为宾。
　　凡此士与女，其道天下闻。常恐国史上，但记凤与麟。
　　贤者不为名，名彰教乃敦。每惜若人辈，身死名亦沦。
　　君为著作郎，职废志空存。虽有良史才，直笔无所申。
　　何不自著书，实录彼善人。编为一家言，以备史阙文。

卷424_22 「蜀路石妇」白居易
　　道傍一石妇，无记复无铭。传是此乡女，为妇孝且贞。
　　十五嫁邑人，十六夫征行。夫行二十载，妇独守孤茕。
　　其夫有父母，老病不安宁。其妇执妇道，一一如礼经。
　　晨昏问起居，恭顺发心诚。药饵自调节，膳羞必甘馨。
　　夫行竟不归，妇德转光明。后人高其节，刻石像妇形。
　　俨然整衣巾，若立在闺庭。似见舅姑礼，如闻环珮声。
　　至今为妇者，见此孝心生。不比山头石，空有望夫名。

卷424_23 「折剑头」白居易
　　拾得折剑头，不知折之由。一握青蛇尾，数寸碧峰头。
　　疑是斩鲸鲵，不然刺蛟虬。缺落泥土中，委弃无人收。
　　我有鄙介性，好刚不好柔。勿轻直折剑，犹胜曲全钩。

卷424_24 「登乐游园望」白居易
　　独上乐游园，四望天日曛。东北何霭霭，宫阙入烟云。
　　爱此高处立，忽如遗垢氛。耳目暂清旷，怀抱郁不伸。
　　下视十二街，绿树间红尘。车马徒满眼，不见心所亲。
　　孔生死洛阳，元九谪荆门。可怜南北路，高盖者何人。

卷424_25 「酬元九对新栽竹有怀见寄」白居易
　　昔我十年前，与君始相识。曾将秋竹竿，比君孤且直。
　　中心一以合，外事纷无极。共保秋竹心，风霜侵不得。
　　始嫌梧桐树，秋至先改色。不爱杨柳枝，春来软无力。
　　怜君别我后，见竹长相忆。长欲在眼前，故栽庭户侧。
　　分首今何处，君南我在北。吟我赠君诗，对之心恻恻。

卷424_26 「感鹤」白居易
　　鹤有不群者，飞飞在野田。饥不啄腐鼠，渴不饮盗泉。
　　贞姿自耿介，杂鸟何翩翾.同游不同志，如此十馀年。
　　一兴嗜欲念，遂为矰缴牵。委质小池内，争食群鸡前。
　　不惟怀稻粱，兼亦竞腥膻。不惟恋主人，兼亦狎乌鸢。
　　物心不可知，天性有时迁。一饱尚如此，况乘大夫轩。

卷424_27 「春雪」白居易
　　元和岁在卯，六年春二月。月晦寒食天，天阴夜飞雪。
　　连宵复竟日，浩浩殊未歇。大似落鹅毛，密如飘玉屑。
　　寒销春茫苍，气变风凛冽。上林草尽没，曲江水复结。
　　红乾杏花死，绿冻杨枝折。所怜物性伤，非惜年芳绝。
　　上天有时令，四序平分别。寒燠苟反常，物生皆夭阏。
　　我观圣人意，鲁史有其说。或记水不冰，或书霜不杀。
　　上将儆政教，下以防灾孽。兹雪今如何，信美非时节。

卷424_28 「高仆射」白居易
　　富贵人所爱，圣人去其泰。所以致仕年，著在礼经内。
　　玄元亦有训，知止则不殆。二疏独能行，遗迹东门外。
　　清风久销歇，迨此向千载。斯人古亦稀，何况今之代。
　　遑遑名利客，白首千百辈。惟有高仆射，七十悬车盖。
　　我年虽未老，岁月亦云迈。预恐耄及时，贪荣不能退。
　　中心私自儆，何以为我戒。故作仆射诗，书之于大带。

卷424_29 「白牡丹（和钱学士作）」白居易
　　城中看花客，旦暮走营营。素华人不顾，亦占牡丹名。
　　闭在深寺中，车马无来声。唯有钱学士，尽日绕丛行。
　　怜此皓然质，无人自芳馨。众嫌我独赏，移植在中庭。
　　留景夜不暝，迎光曙先明。对之心亦静，虚白相向生。
　　唐昌玉蕊花，攀玩众所争。折来比颜色，一种如瑶琼。
　　彼因稀见贵，此以多为轻。始知无正色，爱恶随人情。
　　岂惟花独尔，理与人事并。君看入时者，紫艳与红英。

卷424_30 「赠内」白居易
　　生为同室亲，死为同穴尘。他人尚相勉，而况我与君。
　　黔娄固穷士，妻贤忘其贫。冀缺一农夫，妻敬俨如宾。
　　陶潜不营生，翟氏自爨薪。梁鸿不肯仕，孟光甘布裙。
　　君虽不读书，此事耳亦闻。至此千载后，传是何如人。
　　人生未死间，不能忘其身。所须者衣食，不过饱与温。
　　蔬食足充饥，何必膏粱珍。缯絮足御寒，何必锦绣文。
　　君家有贻训，清白遗子孙。我亦贞苦士，与君新结婚。
　　庶保贫与素，偕老同欣欣。

卷424_31 「寄唐生」白居易
　　贾谊哭时事，阮籍哭路岐。唐生今亦哭，异代同其悲。
　　唐生者何人，五十寒且饥。不悲口无食，不悲身无衣。
　　所悲忠与义，悲甚则哭之。太尉击贼日，尚书叱盗时。
　　大夫死凶寇，谏议谪蛮夷。每见如此事，声发涕辄随。
　　往往闻其风，俗士犹或非。怜君头半白，其志竟不衰。
　　我亦君之徒，郁郁何所为。不能发声哭，转作乐府诗。
　　篇篇无空文，句句必尽规。功高虞人箴，痛甚骚人辞。
　　非求宫律高，不务文字奇。惟歌生民病，愿得天子知。
　　未得天子知，甘受时人嗤。药良气味苦，琴澹音声稀。
　　不惧权豪怒，亦任亲朋讥。人竟无奈何，呼作狂男儿。
　　每逢群盗息，或遇云雾披。但自高声歌，庶几天听卑。
　　歌哭虽异名，所感则同归。寄君三十章，与君为哭词。

卷424_32 「伤唐衢二首」白居易
　　自我心存道，外物少能逼。常排伤心事，不为长叹息。
　　忽闻唐衢死，不觉动颜色。悲端从东来，触我心恻恻。
　　伊昔未相知，偶游滑台侧。同宿李翱家，一言如旧识。
　　酒酣出送我，风雪黄河北。日西并马头，语别至昏黑。
　　君归向东郑，我来游上国。交心不交面，从此重相忆。
　　怜君儒家子，不得诗书力。五十著青衫，试官无禄食。
　　遗文仅千首，六义无差忒。散在京洛间，何人为收拾。
　　忆昨元和初，忝备谏官位。是时兵革后，生民正憔悴。
　　但伤民病痛，不识时忌讳。遂作秦中吟，一吟悲一事。
　　贵人皆怪怒，闲人亦非訾。天高未及闻，荆棘生满地。
　　惟有唐衢见，知我平生志。一读兴叹嗟，再吟垂涕泗。
　　因和三十韵，手题远缄寄。致吾陈杜间，赏爱非常意。
　　此人无复见，此诗犹可贵。今日开箧看，蠹鱼损文字。
　　不知何处葬，欲问先歔欷。终去哭坟前，还君一掬泪。

卷424_33 「问友」白居易
　　种兰不种艾，兰生艾亦生。根荄相交长，茎叶相附荣。
　　香茎与臭叶，日夜俱长大。锄艾恐伤兰，溉兰恐滋艾。
　　兰亦未能溉，艾亦未能除。沉吟意不决，问君合何如。

卷424_34 「悲哉行」白居易
　　悲哉为儒者，力学不知疲。读书眼欲暗，秉笔手生胝。
　　十上方一第，成名常苦迟。纵有宦达者，两鬓已成丝。
　　可怜少壮日，适在穷贱时。丈夫老且病，焉用富贵为。
　　沉沉朱门宅，中有乳臭儿。状貌如妇人，光明膏粱肌。
　　手不把书卷，身不擐戎衣。二十袭封爵，门承勋戚资。
　　春来日日出，服御何轻肥。朝从博徒饮，暮有倡楼期。
　　平封还酒债，堆金选蛾眉。声色狗马外，其馀一无知。
　　山苗与涧松，地势随高卑。古来无奈何，非君独伤悲。

卷424_35 「紫藤」白居易
　　藤花紫蒙茸，藤叶青扶疏。谁谓好颜色，而为害有馀。
　　下如蛇屈盘，上若绳萦纡。可怜中间树，束缚成枯株。
　　柔蔓不自胜，袅袅挂空虚。岂知缠树木，千夫力不如。
　　先柔后为害，有似谀佞徒。附著君权势，君迷不肯诛。
　　又如妖妇人，绸缪蛊其夫。奇邪坏人室，夫惑不能除。
　　寄言邦与家，所慎在其初。毫末不早辨，滋蔓信难图。
　　愿以藤为戒，铭之于座隅。

卷424_36 「放鹰」白居易
　　十月鹰出笼，草枯雉兔肥。下鞲随指顾，百掷无一遗。
　　鹰翅疾如风，鹰爪利如锥。本为鸟所设，今为人所资。
　　孰能使之然，有术甚易知。取其向背性，制在饥饱时。
　　不可使长饱，不可使长饥。饥则力不足，饱则背人飞。
　　乘饥纵搏击，未饱须絷维。所以爪翅功，而人坐收之。
　　圣明驭英雄，其术亦如斯。鄙语不可弃，吾闻诸猎师。

卷424_37 「慈乌夜啼」白居易
　　慈乌失其母，哑哑吐哀音。昼夜不飞去，经年守故林。
　　夜夜夜半啼，闻者为沾襟。声中如告诉，未尽反哺心。
　　百鸟岂无母，尔独哀怨深。应是母慈重，使尔悲不任。
　　昔有吴起者，母殁丧不临。嗟哉斯徒辈，其心不如禽。
　　慈乌复慈乌，鸟中之曾参。

卷424_38 「燕诗示刘叟」白居易
　　梁上有双燕，翩翩雄与雌。衔泥两椽间，一巢生四儿。
　　四儿日夜长，索食声孜孜。青虫不易捕，黄口无饱期。
　　觜爪虽欲敝，心力不知疲。须臾十来往，犹恐巢中饥。
　　辛勤三十日，母瘦雏渐肥。喃喃教言语，一一刷毛衣。
　　一旦羽翼成，引上庭树枝。举翅不回顾，随风四散飞。
　　雌雄空中鸣，声尽呼不归。却入空巢里，啁啾终夜悲。
　　燕燕尔勿悲，尔当返自思。思尔为雏日，高飞背母时。
　　当时父母念，今日尔应知。

卷424_39 「采地黄者」白居易
　　麦死春不雨，禾损秋早霜。岁晏无口食，田中采地黄。
　　采之将何用，持以易餱粮。凌晨荷锄去，薄暮不盈筐。
　　携来朱门家，卖与白面郎。与君啖肥马，可使照地光。
　　愿易马残粟，救此苦饥肠。

卷424_40 「初入太行路」白居易
　　天冷日不光，太行峰苍莽。尝闻此中险，今我方独往。
　　马蹄冻且滑，羊肠不可上。若比世路难，犹自平于掌。

卷424_41 「邓鲂、张彻落第」白居易
　　古琴无俗韵，奏罢无人听。寒松无妖花，枝下无人行。
　　春风十二街，轩骑不暂停。奔车看牡丹，走马听秦筝。
　　众目悦芳艳，松独守其贞。众耳喜郑卫，琴亦不改声。
　　怀哉二夫子，念此无自轻。

卷424_42 「送王处士」白居易
　　王门岂无酒，侯门岂无肉。主人贵且骄，待客礼不足。
　　望尘而拜者，朝夕走碌碌。王生独拂衣，遐举如云鹄。
　　宁归白云外，饮水卧空谷。不能随众人，敛手低眉目。
　　扣门与我别，酤酒留君宿。好去采薇人，终南山正绿。

卷424_43 「村居苦寒」白居易
　　八年十二月，五日雪纷纷。竹柏皆冻死，况彼无衣民。
　　回观村闾间，十室八九贫。北风利如剑，布絮不蔽身。
　　唯烧蒿棘火，愁坐夜待晨。乃知大寒岁，农者尤苦辛。
　　顾我当此日，草堂深掩门。褐裘覆紖被，坐卧有馀温。
　　幸免饥冻苦，又无垄亩勤。念彼深可愧，自问是何人。

卷424_44 「纳粟」白居易
　　有吏夜叩门，高声催纳粟。家人不待晓，场上张灯烛。
　　扬簸净如珠，一车三十斛。犹忧纳不中，鞭责及僮仆。
　　昔余谬从事，内愧才不足。连授四命官，坐尸十年禄。
　　常闻古人语，损益周必复。今日谅甘心，还他太仓谷。

卷424_45 「薛中丞」白居易
　　百人无一直，百直无一遇。借问遇者谁，正人行得路。
　　中丞薛存诚，守直心甚固。皇明烛如日，再使秉王度。
　　奸豪与佞巧，非不憎且惧。直道渐光明，邪谋难盖覆。
　　每因匪躬节，知有匡时具。张为坠网纲，倚作颓檐柱。
　　悠哉上天意，报施纷回互。自古已冥茫，从今尤不谕。
　　岂与小人意，昏然同好恶。不然君子人，何反如朝露。
　　裴相昨已夭，薛君今又去。以我惜贤心，五年如旦暮。
　　况闻善人命，长短系运数。今我一涕零，岂为中丞故。

卷424_46 「秋池二首」白居易
　　前池秋始半，卉物多摧坏。欲暮槿先萎，未霜荷已败。
　　默然有所感，可以从兹诫。本不种松筠，早凋何足怪。
　　凿池贮秋水，中有蘋与芰。天旱水暗消，塌然委空地。
　　有似泛泛者，附离权与贵。一旦恩势移，相随共憔悴。

卷424_47 「夏旱」白居易
　　太阴不离毕，太岁仍在午。旱日与炎风，枯焦我田亩。
　　金石欲销铄，况兹禾与黍。嗷嗷万族中，唯农最辛苦。
　　悯然望岁者，出门何所睹。但见棘与茨，罗生遍场圃。
　　恶苗承沴气，欣然得其所。感此因问天，可能长不雨。

卷424_48 「谕友」白居易
　　昨夜霜一降，杀君庭中槐。干叶不待黄，索索飞下来。
　　怜君感节物，晨起步前阶。临风蹋叶立，半日颜色哀。
　　西望长安城，歌钟十二街。何人不欢乐，君独心悠哉。
　　白日头上走，朱颜镜中颓。平生青云心，销化成死灰。
　　我今赠一言，胜饮酒千杯。其言虽甚鄙，可破悒悒怀。
　　朱门有勋贵，陋巷有颜回。穷通各问命，不系才不才。
　　推此自豁豁，不必待安排。

卷424_49 「丘中有一士二首（命首句为题）」白居易
　　丘中有一士，不知其姓名。面色不忧苦，血气常和平。
　　每选隙地居，不蹋要路行。举动无尤悔，物莫与之争。
　　藜藿不充肠，布褐不蔽形。终岁守穷饿，而无嗟叹声。
　　岂是爱贫贱，深知时俗情。勿矜罗弋巧，鸾鹤在冥冥。
　　丘中有一士，守道岁月深。行披带索衣，坐拍无弦琴。
　　不饮浊泉水，不息曲木阴。所逢苟非义，粪土千黄金。
　　乡人化其风，熏如兰在林。智愚与强弱，不忍相欺侵。
　　我欲访其人，将行复沉吟。何必见其面，但在学其心。

卷424_50 「新制布裘」白居易
　　桂布白似雪，吴绵软于云。布重绵且厚，为裘有馀温。
　　朝拥坐至暮，夜覆眠达晨。谁知严冬月，支体暖如春。
　　中夕忽有念，抚裘起逡巡。丈夫贵兼济，岂独善一身。
　　安得万里裘，盖裹周四垠。稳暖皆如我，天下无寒人。

卷424_51 「杏园中枣树」白居易
　　人言百果中，唯枣凡且鄙。皮皴似龟手，叶小如鼠耳。
　　胡为不自知，生花此园里。岂宜遇攀玩，幸免遭伤毁。
　　二月曲江头，杂英红旖旎。枣亦在其间，如嫫对西子。
　　东风不择木，吹喣长未已。眼看欲合抱，得尽生生理。
　　寄言游春客，乞君一回视。君爱绕指柔，从君怜柳杞。
　　君求悦目艳，不敢争桃李。君若作大车，轮轴材须此。

卷424_52 「虾蟆（和张十六）」白居易
　　嘉鱼荐宗庙，灵龟贡邦家。应龙能致雨，润我百谷芽。
　　蠢蠢水族中，无用者虾蟆。形秽肌肉腥，出没于泥沙。
　　六月七月交，时雨正滂沱。虾蟆得其志，快乐无以加。
　　地既蕃其生，使之族类多。天又与其声，得以相喧哗。
　　岂惟玉池上，污君清冷波。可独瑶瑟前，乱君鹿鸣歌。
　　常恐飞上天，跳跃随姮娥。往往蚀明月，遣君无奈何。

卷424_53 「寄隐者」白居易
　　卖药向都城，行憩青门树。道逢驰驿者，色有非常惧。
　　亲族走相送，欲别不敢住。私怪问道旁，何人复何故。
　　云是右丞相，当国握枢务。禄厚食万钱，恩深日三顾。
　　昨日延英对，今日崖州去。由来君臣间，宠辱在朝暮。
　　青青东郊草，中有归山路。归去卧云人，谋身计非误。

卷424_54 「放鱼（自此后诗，到江州作）」白居易
　　晓日提竹篮，家僮买春蔬。青青芹蕨下，叠卧双白鱼。
　　无声但呀呀，以气相喣濡。倾篮写地上，拨剌长尺馀。
　　岂唯刀机忧，坐见蝼蚁图。脱泉虽已久，得水犹可苏。
　　放之小池中，且用救干枯。水小池窄狭，动尾触四隅。
　　一时幸苟活，久远将何如。怜其不得所，移放于南湖。
　　南湖连西江，好去勿踟蹰。施恩即望报，吾非斯人徒。
　　不须泥沙底，辛苦觅明珠。

卷424_55 「文柏床」白居易
　　陵上有老柏，柯叶寒苍苍。朝为风烟树，暮为宴寝床。
　　以其多奇文，宜升君子堂。刮削露节目，拂拭生辉光。
　　玄斑状狸首，素质如截肪。虽充悦目玩，终乏周身防。
　　华彩诚可爱，生理苦已伤。方知自残者，为有好文章。

卷424_56 「浔阳三题。庐山桂」白居易
　　偃蹇月中桂，结根依青天。天风绕月起，吹子下人间。
　　飘零委何处，乃落匡庐山。生为石上桂，叶如翦碧鲜。
　　枝干日长大，根荄日牢坚。不归天上月，空老山中年。
　　庐山去咸阳，道里三四千。无人为移植，得入上林园。
　　不及红花树，长栽温室前。

卷424_57 「浔阳三题。湓浦竹」白居易
　　浔阳十月天，天气仍温燠。有霜不杀草，有风不落木。
　　玄冥气力薄，草木冬犹绿。谁肯湓浦头，回眼看修竹。
　　其有顾盼者，持刀斩且束。剖劈青琅玕，家家盖墙屋。
　　吾闻汾晋间，竹少重如玉。胡为取轻贱，生此西江曲。

卷424_58 「浔阳三题。东林寺白莲」白居易
　　东林北塘水，湛湛见底清。中生白芙蓉，菡萏三百茎。
　　白日发光彩，清飙散芳馨。泄香银囊破，泻露玉盘倾。
　　我惭尘垢眼，见此琼瑶英。乃知红莲花，虚得清净名。
　　夏萼敷未歇，秋房结才成。夜深众僧寝，独起绕池行。
　　欲收一颗子，寄向长安城。但恐出山去，人间种不生。

卷424_59 「大水」白居易
　　浔阳郊郭间，大水岁一至。闾阎半飘荡，城堞多倾坠。
　　苍茫生海色，渺漫连空翠。风卷白波翻，日煎红浪沸。
　　工商彻屋去，牛马登山避。况当率税时，颇害农桑事。
　　独有佣舟子，鼓枻生意气。不知万人灾，自觅锥刀利。
　　吾无奈尔何，尔非久得志。九月霜降后，水涸为平地。

　　　　　　　　　　　　　　卷四百二十五

卷425_1 「续古诗十首」白居易
　　戚戚复戚戚，送君远行役。行役非中原，海外黄沙碛。
　　伶俜独居妾，迢递长征客。君望功名归，妾忧生死隔。
　　谁家无夫妇，何人不离坼。所恨薄命身，嫁迟别日迫。
　　妾身有存殁，妾心无改易。生作闺中妇，死作山头石。
　　掩泪别乡里，飘飖将远行。茫茫绿野中，春尽孤客情。
　　驱马上丘陇，高低路不平。风吹棠梨花，啼鸟时一声。
　　古墓何代人，不知姓与名。化作路傍土，年年春草生。
　　感彼忽自悟，今我何营营。
　　朝采山上薇，暮采山上薇。岁晏薇亦尽，饥来何所为。
　　坐饮白石水，手把青松枝。击节独长歌，其声清且悲。
　　枥马非不肥，所苦常絷维。豢豕非不饱，所忧竟为牺。
　　行行歌此曲，以慰常苦饥。
　　雨露长纤草，山苗高入云。风雪折劲木，涧松摧为薪。
　　风摧此何意，雨长彼何因。百丈涧底死，寸茎山上春。
　　可怜苦节士，感此涕盈巾。
　　窈窕双鬟女，容德俱如玉。昼居不逾阈，夜行常秉烛。
　　气如含露兰，心如贯霜竹。宜当备嫔御，胡为守幽独。
　　无媒不得选，年忽过三六。岁暮望汉宫，谁在黄金屋。
　　邯郸进倡女，能唱黄花曲。一曲称君心，恩荣连九族。
　　栖栖远方士，读书三十年。业成无知己，徒步来入关。
　　长安多王侯，英俊竞攀援。幸随众宾末，得厕门馆间。
　　东阁有旨酒，中堂有管弦。何为向隅客，对此不开颜。
　　富贵无是非，主人终日欢。贫贱多悔尤，客子中夜叹。
　　归去复归去，故乡贫亦安。
　　凉风飘嘉树，日夜减芳华。下有感秋妇，攀条苦悲嗟。
　　我本幽闲女，结发事豪家。豪家多婢仆，门内颇骄奢。
　　良人近封侯，出入鸣玉珂。自从富贵来，恩薄谗言多。
　　冢妇独守礼，群妾互奇邪。但信言有玷，不察心无瑕。
　　容光未销歇，欢爱忽蹉跎。何意掌上玉，化为眼中砂。
　　盈盈一尺水，浩浩千丈河。勿言小大异，随分有风波。
　　闺房犹复尔，邦国当如何。
　　心亦无所迫，身亦无所拘。何为肠中气，郁郁不得舒。
　　不舒良有以，同心久离居。五年不见面，三年不得书。
　　念此令人老，抱膝坐长吁。岂无盈尊酒，非君谁与娱。
　　揽衣出门行，游观绕林渠。澹澹春水暖，东风生绿蒲。
　　上有和鸣雁，下有掉尾鱼。飞沉一何乐，鳞羽各有徒。
　　而我方独处，不与之子俱。顾彼自伤己，禽鱼之不如。
　　出游欲遣忧，孰知忧有馀。
　　春旦日初出，曈曈耀晨辉。草木照未远，浮云已蔽之。
　　天地黯以晦，当午如昏时。虽有东南风，力微不能吹。
　　中园何所有，满地青青葵。阳光委云上，倾心欲何依。

卷425_2 「秦中吟十首。议婚（一作贫家女）」白居易
　　天下无正声，悦耳即为娱。人间无正色，悦目即为姝。
　　颜色非相远，贫富则有殊。贫为时所弃，富为时所趋。
　　红楼富家女，金缕绣罗襦。见人不敛手，娇痴二八初。
　　母兄未开口，已嫁不须臾。绿窗贫家女，寂寞二十馀。
　　荆钗不直钱，衣上无真珠。几回人欲聘，临日又踟蹰。
　　主人会良媒，置酒满玉壶。四座且勿饮，听我歌两途。
　　富家女易嫁，嫁早轻其夫。贫家女难嫁，嫁晚孝于姑。
　　闻君欲娶妇，娶妇意何如。

卷425_3 「秦中吟十首。重赋（一作无名税）」白居易
　　厚地植桑麻，所要济生民。生民理布帛，所求活一身。
　　身外充征赋，上以奉君亲。国家定两税，本意在爱人。
　　厥初防其淫，明敕内外臣。税外加一物，皆以枉法论。
　　奈何岁月久，贪吏得因循。浚我以求宠，敛索无冬春。
　　织绢未成匹，缲丝未盈斤。里胥迫我纳，不许暂逡巡。
　　岁暮天地闭，阴风生破村。夜深烟火尽，霰雪白纷纷。
　　幼者形不蔽，老者体无温。悲喘与寒气，并入鼻中辛。
　　昨日输残税，因窥官库门。缯帛如山积，丝絮如云屯。
　　号为羡馀物，随月献至尊。夺我身上暖，买尔眼前恩。
　　进入琼林库，岁久化为尘。

卷425_4 「秦中吟十首。伤宅（一作伤大宅）」白居易
　　谁家起甲第，朱门大道边。丰屋中栉比，高墙外回环。
　　累累六七堂，栋宇相连延。一堂费百万，郁郁起青烟。
　　洞房温且清，寒暑不能干。高堂虚且迥，坐卧见南山。
　　绕廊紫藤架，夹砌红药栏。攀枝摘樱桃，带花移牡丹。
　　主人此中坐，十载为大官。厨有臭败肉，库有贯朽钱。
　　谁能将我语，问尔骨肉间。岂无穷贱者，忍不救饥寒。
　　如何奉一身，直欲保千年。不见马家宅，今作奉诚园。

卷425_5 「秦中吟十首。伤友（又云伤苦节士。一作胶漆契）」白居易
　　陋巷孤寒士，出门苦恓恓.虽云志气高，岂免颜色低。
　　平生同门友，通籍在金闺。曩者胶漆契，迩来云雨睽。
　　正逢下朝归，轩骑五门西。是时天久阴，三日雨凄凄。
　　蹇驴避路立，肥马当风嘶。回头忘相识，占道上沙堤。
　　昔年洛阳社，贫贱相提携。今日长安道，对面隔云泥。
　　近日多如此，非君独惨凄。死生不变者，唯闻任与黎。

卷425_6 「秦中吟十首。不致仕（一作合致仕）」白居易
　　七十而致仕，礼法有明文。何乃贪荣者，斯言如不闻。
　　可怜八九十，齿堕双眸昏。朝露贪名利，夕阳忧子孙。
　　挂冠顾翠緌，悬车惜朱轮。金章腰不胜，伛偻入君门。
　　谁不爱富贵，谁不恋君恩。年高须告老，名遂合退身。
　　少时共嗤诮，晚岁多因循。贤哉汉二疏，彼独是何人。
　　寂寞东门路，无人继去尘。

卷425_7 「秦中吟十首。立碑」白居易
　　勋德既下衰，文章亦陵夷。但见山中石，立作路旁碑。
　　铭勋悉太公，叙德皆仲尼。复以多为贵，千言直万赀。
　　为文彼何人，想见下笔时。但欲愚者悦，不思贤者嗤。
　　岂独贤者嗤，仍传后代疑。古石苍苔字，安知是愧词。
　　我闻望江县，麹令抚茕嫠。在官有仁政，名不闻京师。
　　身殁欲归葬，百姓遮路岐。攀辕不得归，留葬此江湄。
　　至今道其名，男女涕皆垂。无人立碑碣，唯有邑人知。

卷425_8 「秦中吟十首。轻肥（一作江南旱）」白居易
　　意气骄满路，鞍马光照尘。借问何为者，人称是内臣。
　　朱绂皆大夫，紫绶或将军。夸赴军中宴，走马去如云。
　　尊罍溢九酝，水陆罗八珍。果擘洞庭橘，脍切天池鳞。
　　食饱心自若，酒酣气益振。是岁江南旱，衢州人食人。

卷425_9 「秦中吟十首。五弦（一作五弦琴）」白居易
　　清歌且罢唱，红袂亦停舞。赵叟抱五弦，宛转当胸抚。
　　大声粗若散，飒飒风和雨。小声细欲绝，切切鬼神语。
　　又如鹊报喜，转作猿啼苦。十指无定音，颠倒宫徵羽。
　　坐客闻此声，形神若无主。行客闻此声，驻足不能举。
　　嗟嗟俗人耳，好今不好古。所以绿窗琴，日日生尘土。

卷425_10 「秦中吟十首。歌舞（一作伤阌乡县囚）」白居易
　　秦中岁云暮，大雪满皇州。雪中退朝者，朱紫尽公侯。
　　贵有风雪兴，富无饥寒忧。所营唯第宅，所务在追游。
　　朱门车马客，红烛歌舞楼。欢酣促密坐，醉暖脱重裘。
　　秋官为主人，廷尉居上头。日中为一乐，夜半不能休。
　　岂知阌乡狱，中有冻死囚。

卷425_11 「秦中吟十首。买花（一作牡丹）」白居易
　　帝城春欲暮，喧喧车马度。共道牡丹时，相随买花去。
　　贵贱无常价，酬直看花数。灼灼百朵红，戋戋五束素。
　　上张幄幕庇，旁织巴篱护。水洒复泥封，移来色如故。
　　家家习为俗，人人迷不悟。有一田舍翁，偶来买花处。
　　低头独长叹，此叹无人喻。一丛深色花，十户中人赋。

卷425_12 「赠友五首」白居易
　　一年十二月，每月有常令。君出臣奉行，谓之握金镜。
　　由兹六气顺，以遂万物性。时令一反常，生灵受其病。
　　周汉德下衰，王风始不竞。又从斩晁错，诸侯益强盛。
　　百里不同禁，四时自为政。盛夏兴土功，方春剿人命。
　　谁能救其失，待君佐邦柄。峨峨象魏门，悬法彝伦正。
　　银生楚山曲，金生鄱溪滨。南人弃农业，求之多苦辛。
　　披砂复凿石，矻矻无冬春。手足尽皴胝，爱利不爱身。
　　畬田既慵斫，稻田亦懒耘。相携作游手，皆道求金银。
　　毕竟金与银，何殊泥与尘。且非衣食物，不济饥寒人。
　　弃本以趋末，日富而岁贫。所以先圣王，弃藏不为珍。
　　谁能反古风，待君秉国钧。捐金复抵璧，勿使劳生民。
　　私家无钱炉，平地无铜山。胡为秋夏税，岁岁输铜钱。
　　钱力日已重，农力日已殚。贱粜粟与麦，贱贸丝与绵。
　　岁暮衣食尽，焉得无饥寒。吾闻国之初，有制垂不刊。
　　庸必算丁口，租必计桑田。不求土所无，不强人所难。
　　量入以为出，上足下亦安。兵兴一变法，兵息遂不还。
　　使我农桑人，憔悴畎亩间。谁能革此弊，待君秉利权。
　　复彼租庸法，令如贞观年。
　　京师四方则，王化之本根。长吏久于政，然后风教敦。
　　如何尹京者，迁次不逡巡。请君屈指数，十年十五人。
　　科条日相矫，吏力亦已勤。宽猛政不一，民心安得淳。
　　九州雍为首，群牧之所遵。天下率如此，何以安吾民。
　　谁能变此法，待君赞弥纶。慎择循良吏，令其长子孙。
　　三十男有室，二十女有归。近代多离乱，婚姻多过期。
　　嫁娶既不早，生育常苦迟。儿女未成人，父母已衰羸。
　　凡人贵达日，多在长大时。欲报亲不待，孝心无所施。
　　哀哉三牲养，少得及庭闱。惜哉万钟粟，多用饱妻儿。
　　谁能正婚礼，待君张国维。庶使孝子心，皆无风树悲。

卷425_13 「寓意诗五首」白居易
　　豫樟生深山，七年而后知。挺高二百尺，本末皆十围。
　　天子建明堂，此材独中规。匠人执斤墨，采度将有期。
　　孟冬草木枯，烈火燎山陂。疾风吹猛焰，从根烧到枝。
　　养材三十年，方成栋梁姿。一朝为灰烬，柯叶无孑遗。
　　地虽生尔材，天不与尔时。不如粪土英，犹有人掇之。
　　已矣勿重陈，重陈令人悲。不悲焚烧苦，但悲采用迟。
　　赫赫京内史，炎炎中书郎。昨传征拜日，恩赐颇殊常。
　　貂冠水苍玉，紫绶黄金章。佩服身未暖，已闻窜遐荒。
　　亲戚不得别，吞声泣路旁。宾客亦已散，门前雀罗张。
　　富贵来不久，倏如瓦沟霜。权势去尤速，瞥若石火光。
　　不如守贫贱，贫贱可久长。传语宦游子，且来归故乡。
　　促织不成章，提壶但闻声。嗟哉虫与鸟，无实有虚名。
　　与君定交日，久要如弟兄。何以示诚信，白水指为盟。
　　云雨一为别，飞沉两难并。君为得风鹏，我为失水鲸。
　　音信日已疏，恩分日已轻。穷通尚如此，何况死与生。
　　乃知择交难，须有知人明。莫将山上松，结托水上萍。
　　翩翩两玄鸟，本是同巢燕。分飞来几时，秋夏炎凉变。
　　一宿蓬荜庐，一栖明光殿。偶因衔泥处，复得重相见。
　　彼矜杏梁贵，此嗟茅栋贱。眼看秋社至，两处俱难恋。
　　所托各暂时，胡为相叹羡。
　　婆娑园中树，根株大合围。蠢尔树间虫，形质一何微。
　　孰谓虫之微，虫蠹已无期。孰谓树之大，花叶有衰时。
　　花衰夏未实，叶病秋先萎。树心半为土，观者安得知。
　　借问虫何在，在身不在枝。借问虫何食，食心不食皮。
　　岂无啄木鸟，觜长将何为。

卷425_14 「读史五首」白居易
　　楚怀放灵均，国政亦荒淫。彷徨未忍决，绕泽行悲吟。
　　汉文疑贾生，谪置湘之阴。是时刑方措，此去难为心。
　　士生一代间，谁不有浮沉。良时真可惜，乱世何足钦。
　　乃知汨罗恨，未抵长沙深。
　　祸患如棼丝，其来无端绪。马迁下蚕室，嵇康就囹圄。
　　抱冤志气屈，忍耻形神沮。当彼戮辱时，奋飞无翅羽。
　　商山有黄绮，颍川有巢许。何不从之游，超然离网罟。
　　山林少羁鞅，世路多艰阻。寄谢伐檀人，慎勿嗟穷处。
　　汉日大将军，少为乞食子。秦时故列侯，老作锄瓜士。
　　春华何暐晔，园中发桃李。秋风忽萧条，堂上生荆杞。
　　深谷变为岸，桑田成海水。势去未须悲，时来何足喜。
　　寄言荣枯者，反复殊未已。
　　含沙射人影，虽病人不知。巧言构人罪，至死人不疑。
　　掇蜂杀爱子，掩鼻戮宠姬。弘恭陷萧望，赵高谋李斯。
　　阴德既必报，阴祸岂虚施。人事虽可罔，天道终难欺。
　　明则有刑辟，幽则有神祇.苟免勿私喜，鬼得而诛之。
　　季子憔悴时，妇见不下机。买臣负薪日，妻亦弃如遗。
　　一朝黄金多，佩印衣锦归。去妻不敢视，妇嫂强依依。
　　富贵家人重，贫贱妻子欺。奈何贫富间，可移亲爱志。
　　遂使中人心，汲汲求富贵。又令下人力，各竞锥刀利。
　　随分归舍来，一取妻孥意。

卷425_15 「和答诗十首。和思归乐」白居易
　　山中不栖鸟，夜半声嘤嘤。似道思归乐，行人掩泣听。
　　皆疑此山路，迁客多南征。忧愤气不散，结化为精灵。
　　我谓此山鸟，本不因人生。人心自怀土，想作思归鸣。
　　孟尝平居时，娱耳琴泠泠。雍门一言感，未奏泪沾缨。
　　魏武铜雀妓，日与欢乐并。一旦西陵望，欲歌先涕零。
　　峡猿亦何意，陇水复何情。为入愁人耳，皆为肠断声。
　　请看元侍御，亦宿此邮亭。因听思归鸟，神气独安宁。
　　问君何以然，道胜心自平。虽为南迁客，如在长安城。
　　云得此道来，何虑复何营。穷达有前定，忧喜无交争。
　　所以事君日，持宪立大庭。虽有回天力，挠之终不倾。
　　况始三十馀，年少有直名。心中志气大，眼前爵禄轻。
　　君恩若雨露，君威若雷霆。退不苟免难，进不曲求荣。
　　在火辨玉性，经霜识松贞。展禽任三黜，灵均长独醒。
　　获戾自东洛，贬官向南荆。再拜辞阙下，长揖别公卿。
　　荆州又非远，驿路半月程。汉水照天碧，楚山插云青。
　　江陵橘似珠，宜城酒如饧。谁谓谴谪去，未妨游赏行。
　　人生百岁内，天地暂寓形。太仓一稊米，大海一浮萍。
　　身委逍遥篇，心付头陀经。尚达死生观，宁为宠辱惊。
　　中怀苟有主，外物安能萦。任意思归乐，声声啼到明。

卷425_16 「和答诗十首。和阳城驿」白居易
　　商山阳城驿，中有叹者谁。云是元监察，江陵谪去时。
　　忽见此驿名，良久涕欲垂。何故阳道州，名姓同于斯。
　　怜君一寸心，宠辱誓不移。疾恶若巷伯，好贤如缁衣。
　　沉吟不能去，意者欲改为。改为避贤驿，大署于门楣。
　　荆人爱羊祜，户曹改为辞。一字不忍道，况兼姓呼之。
　　因题八百言，言直文甚奇。诗成寄与我，锵若金和丝。
　　上言阳公行，友悌无等夷。骨肉同衾裯，至死不相离。
　　次言阳公迹，夏邑始栖迟。乡人化其风，少长皆孝慈。
　　次言阳公道，终日对酒卮。兄弟笑相顾，醉貌红怡怡。
　　次言阳公节，謇謇居谏司。誓心除国蠹，决死犯天威。
　　终言阳公命，左迁天一涯。道州炎瘴地，身不得生归。
　　一一皆实录，事事无孑遗。凡是为善者，闻之恻然悲。
　　道州既已矣，往者不可追。何世无其人，来者亦可思。
　　愿以君子文，告彼大乐师。附于雅歌末，奏之白玉墀。
　　天子闻此章，教化如法施。直谏从如流，佞臣恶如疵。
　　宰相闻此章，政柄端正持。进贤不知倦，去邪勿复疑。
　　宪臣闻此章，不敢怀依违。谏官闻此章，不忍纵诡随。
　　然后告史氏，旧史有前规。若作阳公传，欲令后世知。
　　不劳叙世家，不用费文辞。但于国史上，全录元稹诗。

卷425_17 「和答诗十首。答桐花」白居易
　　山木多蓊郁，兹桐独亭亭。叶重碧云片，花簇紫霞英。
　　是时三月天，春暖山雨晴。夜色向月浅，暗香随风轻。
　　行者多商贾，居者悉黎氓。无人解赏爱，有客独屏营。
　　手攀花枝立，足蹋花影行。生怜不得所，死欲扬其声。
　　截为天子琴，刻作古人形。云待我成器，荐之于穆清。
　　诚是君子心，恐非草木情。胡为爱其华，而反伤其生。
　　老龟被刳肠，不如无神灵。雄鸡自断尾，不愿为牺牲。
　　况此好颜色，花紫叶青青。宜遂天地性，忍加刀斧刑。
　　我思五丁力，拔入九重城。当君正殿栽，花叶生光晶。
　　上对月中桂，下覆阶前蓂.泛拂香炉烟，隐映斧藻屏。
　　为君布绿阴，当暑荫轩楹。沉沉绿满地，桃李不敢争。
　　为君发清韵，风来如叩琼。泠泠声满耳，郑卫不足听。
　　受君封植力，不独吐芬馨。助君行春令，开花应晴明。
　　受君雨露恩，不独含芳荣。戒君无戏言，翦叶封弟兄。
　　受君岁月功，不独资生成。为君长高枝，凤凰上头鸣。
　　一鸣君万岁，寿如山不倾。再鸣万人泰，泰阶为之平。
　　如何有此用，幽滞在岩坰.岁月不尔驻，孤芳坐凋零。
　　请向桐枝上，为余题姓名。待余有势力，移尔献丹庭。

卷425_18 「和答诗十首。和大觜乌」白居易
　　乌者种有二，名同性不同。觜小者慈孝，觜大者贪庸。
　　觜大命又长，生来十馀冬。物老颜色变，头毛白茸茸。
　　飞来庭树上，初但惊儿童。老巫生奸计，与乌意潜通。
　　云此非凡鸟，遥见起敬恭。千岁乃一出，喜贺主人翁。
　　祥瑞来白日，神圣占知风。阴作北斗使，能为人吉凶。
　　此乌所止家，家产日夜丰。上以致寿考，下可宜田农。
　　主人富家子，身老心童蒙。随巫拜复祝，妇姑亦相从。
　　杀鸡荐其肉，敬若禋六宗。乌喜张大觜，飞接在虚空。
　　乌既饱膻腥，巫亦飨甘浓。乌巫互相利，不复两西东。
　　日日营巢窟，稍稍近房栊。虽生八九子，谁辨其雌雄。
　　群雏又成长，众觜逞残凶。探巢吞燕卵，入蔟啄蚕虫。
　　岂无乘秋隼，羁绊委高墉。但食乌残肉，无施搏击功。
　　亦有能言鹦，翅碧觜距红。暂曾说乌罪，囚闭在深笼。
　　青青窗前柳，郁郁井上桐。贪乌占栖息，慈乌独不容。
　　慈乌尔奚为，来往何憧憧。晓去先晨鼓，暮归后昏钟。
　　辛苦尘土间，飞啄禾黍丛。得食将哺母，饥肠不自充。
　　主人憎慈乌，命子削弹弓。弦续会稽竹，丸铸荆山铜。
　　慈乌求母食，飞下尔庭中。数粒未入口，一丸已中胸。
　　仰天号一声，似欲诉苍穹。反哺日未足，非是惜微躬。
　　谁能持此冤，一为问化工。胡然大觜乌，竟得天年终。

卷425_19 「和答诗十首。答四皓庙」白居易
　　天下有道见，无道卷怀之。此乃圣人语，吾闻诸仲尼。
　　矫矫四先生，同禀希世资。随时有显晦，秉道无磷缁。
　　秦皇肆暴虐，二世遘乱离。先生相随去，商岭采紫芝。
　　君看秦狱中，戮辱者李斯。刘项争天下，谋臣竟悦随。
　　先生如鸾鹤，去入冥冥飞。君看齐鼎中，焦烂者郦其。
　　子房得沛公，自谓相遇迟。八难掉舌枢，三略役心机。
　　辛苦十数年，昼夜形神疲。竟杂霸者道，徒称帝者师。
　　子房尔则能，此非吾所宜。汉高之季年，嬖宠钟所私。
　　冢嫡欲废夺，骨肉相忧疑。岂无子房口，口舌无所施。
　　亦有陈平心，心计将何为。皤皤四先生，高冠危映眉。
　　从容下南山，顾盼入东闱。前瞻惠太子，左右生羽仪。
　　却顾戚夫人，楚舞无光辉。心不画一计，口不吐一词。
　　闇定天下本，遂安刘氏危。子房吾则能，此非尔所知。
　　先生道既光，太子礼甚卑。安车留不住，功成弃如遗。
　　如彼旱天云，一雨百谷滋。泽则在天下，云复归希夷。
　　勿高巢与由，勿尚吕与伊。巢由往不返，伊吕去不归。
　　岂如四先生，出处两逶迤。何必长隐逸，何必长济时。
　　由来圣人道，无朕不可窥。卷之不盈握，舒之亘八陲。
　　先生道甚明，夫子犹或非。愿子辨其惑，为予吟此诗。

卷425_20 「和答诗十首。和雉媒」白居易
　　吟君雉媒什，一哂复一叹。和之一何晚，今日乃成篇。
　　岂唯鸟有之，抑亦人复然。张陈刎颈交，竟以势不完。
　　至今不平气，塞绝泜水源。赵襄骨肉亲，亦以利相残。
　　至今不善名，高于磨笄山。况此笼中雉，志在饮啄间。
　　稻粱暂入口，性已随人迁。身苦亦自忘，同族何足言。
　　但恨为媒拙，不足以自全。劝君今日后，养鸟养青鸾。
　　青鸾一失侣，至死守孤单。劝君今日后，结客结任安。
　　主人宾客去，独住在门阑。

卷425_21 「和答诗十首。和松树」白居易
　　亭亭山上松，一一生朝阳。森耸上参天，柯条百尺长。
　　漠漠尘中槐，两两夹康庄。婆娑低覆地，枝干亦寻常。
　　八月白露降，槐叶次第黄。岁暮满山雪，松色郁青苍。
　　彼如君子心，秉操贯冰霜。此如小人面，变态随炎凉。
　　共知松胜槐，诚欲栽道傍。粪土种瑶草，瑶草终不芳。
　　尚可以斧斤，伐之为栋梁。杀身获其所，为君构明堂。
　　不然终天年，老死在南冈。不愿亚枝叶，低随槐树行。

卷425_22 「和答诗十首。答箭镞」白居易
　　矢人职司忧，为箭恐不精。精在利其镞，错磨锋镝成。
　　插以青竹簳，羽之赤雁翎。勿言分寸铁，为用乃长兵。
　　闻有狗盗者，昼伏夜潜行。摩弓拭箭镞，夜射不待明。
　　一盗既流血，百犬同吠声。狺狺嗥不已，主人为之惊。
　　盗心憎主人，主人不知情。反责镞太利，矢人获罪名。
　　寄言控弦者，愿君少留听。何不向西射，西天有狼星。
　　何不向东射，东海有长鲸。不然学仁贵，三矢平虏庭。
　　不然学仲连，一发下燕城。胡为射小盗，此用无乃轻。
　　徒沾一点血，虚污箭头腥。

卷425_23 「和答诗十首。和古社」白居易
　　废村多年树，生在古社隈。为作妖狐窟，心空身未摧。
　　妖狐变美女，社树成楼台。黄昏行人过，见者心裴回。
　　饥雕竟不捉，老犬反为媒。岁媚少年客，十去九不回。
　　昨夜云雨合，烈风驱迅雷。风拔树根出，雷劈社坛开。
　　飞电化为火，妖狐烧作灰。天明至其所，清旷无氛埃。
　　旧地葺村落，新田辟荒莱。始知天降火，不必常为灾。
　　勿谓神默默，勿谓天恢恢。勿喜犬不捕，勿夸雕不猜。
　　寄言狐媚者，天火有时来。

卷425_24 「和答诗十首。和分水岭」白居易
　　高岭峻棱棱，细泉流亹亹。势分合不得，东西随所委。
　　悠悠草蔓底，溅溅石罅里。分流来几年，昼夜两如此。
　　朝宗远不及，去海三千里。浸润小无功，山苗长旱死。
　　萦纡用无所，奔迫流不已。唯作呜咽声，夜入行人耳。
　　有源殊不竭，无坎终难止。同出而异流，君看何所似。
　　有似骨肉亲，派别从兹始。又似势利交，波澜相背起。
　　所以赠君诗，将君何所比。不比山上泉，比君井中水。

卷425_25 「有木诗八首」白居易
　　有木名弱柳，结根近清池。风烟借颜色，雨露助华滋。
　　峨峨白雪花，袅袅青丝枝。渐密阴自庇，转高梢四垂。
　　截枝扶为杖，软弱不自持。折条用樊圃，柔脆非其宜。
　　为树信可玩，论材何所施。可惜金堤地，栽之徒尔为。
　　有木名樱桃，得地早滋茂。叶密独承日，花繁偏受露。
　　迎风闇摇动，引鸟潜来去。鸟啄子难成，风来枝莫住。
　　低软易攀玩，佳人屡回顾。色求桃李饶，心向松筠妒。
　　好是映墙花，本非当轩树。所以姓萧人，曾为伐樱赋。
　　有木秋不凋，青青在江北。谓为洞庭橘，美人自移植。
　　上受顾盼恩，下勤浇溉力。实成乃是枳，臭苦不堪食。
　　物有似是者，真伪何由识。美人默无言，对之长叹息。
　　中含害物意，外矫凌霜色。仍向枝叶间，潜生刺如棘。
　　有木名杜梨，阴森覆丘壑。心蠹已空朽，根深尚盘薄。
　　狐媚言语巧，鸟妖声音恶。凭此为巢穴，往来互栖托。
　　四傍五六本，叶枝相交错。借问因何生，秋风吹子落。
　　为长社坛下，无人敢芟斫。几度野火来，风回烧不著。
　　有木香苒苒，山头生一蕟。主人不知名，移种近轩闼。
　　爱其有芳味，因以调麹糵.前后曾饮者，十人无一活。
　　岂徒悔封植，兼亦误采掇。试问识药人，始知名野葛。
　　年深已滋蔓，刀斧不可伐。何时猛风来，为我连根拔。
　　有木名水柽，远望青童童。根株非劲挺，柯叶多蒙笼。
　　彩翠色如柏，鳞皴皮似松。为同松柏类，得列嘉树中。
　　枝弱不胜雪，势高常惧风。雪压低还举，风吹西复东。
　　柔芳甚杨柳，早落先梧桐。惟有一堪赏，中心无蠹虫。
　　有木名凌霄，擢秀非孤标。偶依一株树，遂抽百尺条。
　　托根附树身，开花寄树梢。自谓得其势，无因有动摇。
　　一旦树摧倒，独立暂飘飖.疾风从东起，吹折不终朝。
　　朝为拂云花，暮为委地樵。寄言立身者，勿学柔弱苗。
　　有木名丹桂，四时香馥馥。花团夜雪明，叶翦春云绿。
　　风影清似水，霜枝冷如玉。独占小山幽，不容凡鸟宿。
　　匠人爱芳直，裁截为厦屋。干细力未成，用之君自速。
　　重任虽大过，直心终不曲。纵非梁栋材，犹胜寻常木。

卷425_26 「叹鲁二首」白居易
　　季桓心岂忠，其富过周公。阳货道岂正，其权执国命。
　　由来富与权，不系才与贤。所托得其地，虽愚亦获安。
　　彘肥因粪壤，鼠稳依社坛。虫兽尚如是，岂谓无因缘。
　　展禽胡为者，直道竟三黜。颜子何如人，屡空聊过日。
　　皆怀王佐道，不践陪臣秩。自古无奈何，命为时所屈。
　　有如草木分，天各与其一。荔枝非名花，牡丹无甘实。

卷425_27 「反鲍明远白头吟」白居易
　　炎炎者烈火，营营者小蝇。火不热贞玉，蝇不点清冰。
　　此苟无所受，彼莫能相仍。乃知物性中，各有能不能。
　　古称怨恨死，则人有所惩。惩淫或应可，在道未为弘。
　　譬如蜩鷃徒，啾啾啅龙鹏。宜当委之去，寥廓高飞腾。
　　岂能泥尘下，区区酬怨憎。胡为坐自苦，吞悲仍抚膺。

卷425_28 「青冢」白居易
　　上有饥鹰号，下有枯蓬走。茫茫边雪里，一掬沙培塿.
　　传是昭君墓，埋闭蛾眉久。凝脂化为泥，铅黛复何有。
　　唯有阴怨气，时生坟左右。郁郁如苦雾，不随骨销朽。
　　妇人无他才，荣枯系妍否。何乃明妃命，独悬画工手。
　　丹青一诖误，白黑相纷纠。遂使君眼中，西施作嫫母。
　　同侪倾宠幸，异类为配偶。祸福安可知，美颜不如丑。
　　何言一时事，可戒千年后。特报后来姝，不须倚眉首。
　　无辞插荆钗，嫁作贫家妇。不见青冢上，行人为浇酒。

卷425_29 「杂感」白居易
　　君子防悔尤，贤人戒行藏。嫌疑远瓜李，言动慎毫芒。
　　立教固如此，抚事有非常。为君持所感，仰面问苍苍。
　　犬啮桃树根，李树反见伤。老龟烹不烂，延祸及枯桑。
　　城门自焚爇，池鱼罹其殃。阳货肆凶暴，仲尼畏于匡。
　　鲁酒薄如水，邯郸开战场。伯禽鞭见血，过失由成王。
　　都尉身降虏，宫刑加子长。吕安兄不道，都市杀嵇康。
　　斯人死已久，其事甚昭彰。是非不由己，祸患安可防。
　　使我千载后，涕泗满衣裳。

　　　　　　　　　　　　　　卷四百二十六

卷426_1 「七德舞－美拨乱，陈王业也」白居易
　　七德舞，七德歌，传自武德至元和。元和小臣白居易，
　　观舞听歌知乐意，乐终稽首陈其事。太宗十八举义兵，
　　白旄黄钺定两京。擒充戮窦四海清，二十有四功业成。
　　二十有九即帝位，三十有五致太平。功成理定何神速，
　　速在推心置人腹。亡卒遗骸散帛收，饥人卖子分金赎。
　　魏徵梦见子夜泣，张谨哀闻辰日哭。怨女三千放出宫，
　　死囚四百来归狱。剪须烧药赐功臣，李勣呜咽思杀身。
　　含血吮创抚战士，思摩奋呼乞效死。则知不独善战善乘时，
　　以心感人人心归。尔来一百九十载，天下至今歌舞之。
　　歌七德，舞七德，圣人有作垂无极。岂徒耀神武，
　　岂徒夸圣文。太宗意在陈王业，王业艰难示子孙。

卷426_2 「法曲－美列圣，正华声也」白居易
　　法曲法曲歌大定，积德重熙有馀庆。永徽之人舞而咏，
　　法曲法曲舞霓裳。政和世理音洋洋，开元之人乐且康。
　　法曲法曲歌堂堂，堂堂之庆垂无疆。中宗肃宗复鸿业，
　　唐祚中兴万万叶。法曲法曲合夷歌，夷声邪乱华声和。
　　以乱干和天宝末，明年胡尘犯宫阙。乃知法曲本华风，
　　苟能审音与政通。一从胡曲相参错，不辨兴衰与哀乐。
　　愿求牙旷正华音，不令夷夏相交侵。

卷426_3 「二王后－明祖宗之意也」白居易
　　二王后，彼何人，介公酅公为国宾，周武隋文之子孙。
　　古人有言天下者，非是一人之天下。周亡天下传于隋，
　　隋人失之唐得之。唐兴十叶岁二百，介公酅公世为客。
　　明堂太庙朝享时，引居宾位备威仪。备威仪，助郊祭，
　　高祖太宗之遗制。不独兴灭国，不独继绝世。
　　欲令嗣位守文君，亡国子孙取为戒。

卷426_4 「海漫漫－戒求仙也」白居易
　　海漫漫，直下无底傍无边。云涛烟浪最深处，
　　人传中有三神山。山上多生不死药，服之羽化为天仙。
　　秦皇汉武信此语，方士年年采药去。蓬莱今古但闻名，
　　烟水茫茫无觅处。海漫漫，风浩浩，眼穿不见蓬莱岛。
　　不见蓬莱不敢归，童男丱女舟中老。徐福文成多诳诞，
　　上元太一虚祈祷。君看骊山顶上茂陵头，毕竟悲风吹蔓草。
　　何况玄元圣祖五千言，不言药，不言仙，不言白日升青天。

卷426_5 「立部伎－刺雅乐之替也」白居易
　　立部伎，鼓笛喧。舞双剑，跳七丸。袅巨索，掉长竿。
　　太常部伎有等级，堂上者坐堂下立。堂上坐部笙歌清，
　　堂下立部鼓笛鸣。笙歌一声众侧耳，鼓笛万曲无人听。
　　立部贱，坐部贵，坐部退为立部伎，击鼓吹笙和杂戏。
　　立部又退何所任，始就乐悬操雅音。雅音替坏一至此，
　　长令尔辈调宫徵。圆丘后土郊祀时，言将此乐感神祇.
　　欲望凤来百兽舞，何异北辕将适楚。工师愚贱安足云，
　　太常三卿尔何人。

卷426_6 「华原磬－刺乐工非其人也」白居易
　　华原磬，华原磬，古人不听今人听。泗滨石，泗滨石，
　　今人不击古人击。今人古人何不同，用之舍之由乐工。
　　乐工虽在耳如壁，不分清浊即为聋。梨园弟子调律吕，
　　知有新声不如古。古称浮磬出泗滨，立辨致死声感人。
　　宫悬一听华原石，君心遂忘封疆臣。果然胡寇从燕起，
　　武臣少肯封疆死。始知乐与时政通，岂听铿锵而已矣。
　　磬襄入海去不归，长安市儿为乐师。华原磬与泗滨石，
　　清浊两声谁得知。

卷426_7 「上阳白发人－愍怨旷也」白居易
　　上阳人，红颜闇老白发新。绿衣监使守宫门，
　　一闭上阳多少春。玄宗末岁初选入，入时十六今六十。
　　同时采择百馀人，零落年深残此身。忆昔吞悲别亲族，
　　扶入车中不教哭。皆云入内便承恩，脸似芙蓉胸似玉。
　　未容君王得见面，已被杨妃遥侧目。妒令潜配上阳宫，
　　一生遂向空房宿。宿空房，秋夜长，夜长无寐天不明。
　　耿耿残灯背壁影，萧萧暗雨打窗声。春日迟，
　　日迟独坐天难暮。宫莺百啭愁厌闻，梁燕双栖老休妒。
　　莺归燕去长悄然，春往秋来不记年。唯向深宫望明月，
　　东西四五百回圆。今日宫中年最老，大家遥赐尚书号。
　　小头鞋履窄衣裳，青黛点眉眉细长。外人不见见应笑，
　　天宝末年时世妆。上阳人，苦最多。少亦苦，老亦苦，
　　少苦老苦两如何。君不见昔时吕向美人赋，
　　又不见今日上阳白发歌。

卷426_8 「胡旋女－戒近习也（天宝末，康居国献之）」白居易
　　胡旋女，胡旋女。心应弦，手应鼓。弦鼓一声双袖举，
　　回雪飘飖转蓬舞。左旋右转不知疲，千匝万周无已时。
　　人间物类无可比，奔车轮缓旋风迟。曲终再拜谢天子，
　　天子为之微启齿。胡旋女，出康居，徒劳东来万里馀。
　　中原自有胡旋者，斗妙争能尔不如。天宝季年时欲变，
　　臣妾人人学圜转。中有太真外禄山，二人最道能胡旋。
　　梨花园中册作妃，金鸡障下养为儿。禄山胡旋迷君眼，
　　兵过黄河疑未反。贵妃胡旋惑君心，死弃马嵬念更深。
　　从兹地轴天维转，五十年来制不禁。胡旋女，莫空舞，
　　数唱此歌悟明主。

卷426_9 「新丰折臂翁－戒边功也」白居易
　　新丰老翁八十八，头鬓眉须皆似雪。玄孙扶向店前行，
　　左臂凭肩右臂折。问翁臂折来几年，兼问致折何因缘。
　　翁云贯属新丰县，生逢圣代无征战。惯听梨园歌管声，
　　不识旗枪与弓箭。无何天宝大征兵，户有三丁点一丁。
　　点得驱将何处去，五月万里云南行。闻道云南有泸水，
　　椒花落时瘴烟起。大军徒涉水如汤，未过十人二三死。
　　村南村北哭声哀，儿别爷娘夫别妻。皆云前后征蛮者，
　　千万人行无一回。是时翁年二十四，兵部牒中有名字。
　　夜深不敢使人知，偷将大石捶折臂。张弓簸旗俱不堪，
　　从兹始免征云南。骨碎筋伤非不苦，且图拣退归乡土。
　　此臂折来六十年，一肢虽废一身全。至今风雨阴寒夜，
　　直到天明痛不眠。痛不眠，终不悔，且喜老身今独在。
　　不然当时泸水头，身死魂孤骨不收。应作云南望乡鬼，
　　万人冢上哭呦呦。老人言，君听取。
　　君不闻开元宰相宋开府，不赏边功防黩武。
　　又不闻天宝宰相杨国忠，欲求恩幸立边功。
　　边功未立生人怨，请问新丰折臂翁。

卷426_10 「太行路－借夫妇以讽君臣之不终也」白居易
　　太行之路能摧车，若比人心是坦途。巫峡之水能覆舟，
　　若比人心是安流。人心好恶苦不常，好生毛羽恶生疮。
　　与君结发未五载，岂期牛女为参商。古称色衰相弃背，
　　当时美人犹怨悔。何况如今鸾镜中，妾颜未改君心改。
　　为君熏衣裳，君闻兰麝不馨香。为君盛容饰，
　　君看金翠无颜色。行路难，难重陈。人生莫作妇人身，
　　百年苦乐由他人。行路难，难于山，险于水。
　　不独人间夫与妻，近代君臣亦如此。君不见左纳言，
　　右纳史，朝承恩，暮赐死。行路难，不在水，不在山，
　　只在人情反覆间。

卷426_11 「司天台－引古以儆今也」白居易
　　司天台，仰观俯察天人际。羲和死来职事废，
　　官不求贤空取艺。昔闻西汉元成间，上陵下替谪见天。
　　北辰微闇少光色，四星煌煌如火赤。耀芒动角射三台，
　　上台半灭中台坼。是时非无太史官，眼见心知不敢言。
　　明朝趋入明光殿，唯奏庆云寿星见。天文时变两如斯，
　　九重天子不得知。不得知，安用台高百尺为。

卷426_12 「捕蝗－刺长吏也」白居易
　　捕蝗捕蝗谁家子，天热日长饥欲死。兴元兵后伤阴阳，
　　和气蛊蠹化为蝗。始自两河及三辅，荐食如蚕飞似雨。
　　雨飞蚕食千里间，不见青苗空赤土。河南长吏言忧农，
　　课人昼夜捕蝗虫。是时粟斗钱三百，蝗虫之价与粟同。
　　捕蝗捕蝗竟何利，徒使饥人重劳费。一虫虽死百虫来，
　　岂将人力定天灾。我闻古之良吏有善政，以政驱蝗蝗出境。
　　又闻贞观之初道欲昌，文皇仰天吞一蝗。
　　一人有庆兆民赖，是岁虽蝗不为害。

卷426_13 「昆明春－思王泽之广被也」白居易
　　昆明春，昆明春，春池岸古春流新。影浸南山青滉漾，
　　波沉西日红奫沦。往年因旱池枯竭，龟尾曳涂鱼喣沫。
　　诏开八水注恩波，千介万鳞同日活。今来净绿水照天，
　　游鱼鱍鱍莲田田。洲香杜若抽心短，沙暖鸳鸯铺翅眠。
　　动植飞沉皆遂性，皇泽如春无不被。渔者仍丰网罟资，
　　贫人久获菰蒲利。诏以昆明近帝城，官家不得收其征。
　　菰蒲无租鱼无税，近水之人感君惠。感君惠，独何人，
　　吾闻率土皆王民，远民何疏近何亲。愿推此惠及天下，
　　无远无近同欣欣。吴兴山中罢榷茗，鄱阳坑里休封银。
　　天涯地角无禁利，熙熙同似昆明春。

卷426_14 「城盐州－美圣谟而诮边将也（贞元壬申岁，特诏城之）」白居易
　　城盐州，城盐州，城在五原原上头。蕃东节度钵阐布，
　　忽见新城当要路。金鸟飞传赞普闻，建牙传箭集群臣。
　　君臣赪面有忧色，皆言勿谓唐无人。自筑盐州十馀载，
　　左衽毡裘不犯塞。昼牧牛羊夜捉生，长去新城百里外。
　　诸边急警劳戍人，唯此一道无烟尘。灵夏潜安谁复辨，
　　秦原暗通何处见。鄜州驿路好马来，长安药肆黄蓍贱。
　　城盐州，盐州未城天子忧。德宗按图自定计，
　　非关将略与庙谋。吾闻高宗中宗世，北虏猖狂最难制。
　　韩公创筑受降城，三城鼎峙屯汉兵。东西亘绝数千里，
　　耳冷不闻胡马声。如今边将非无策，心笑韩公筑城壁。
　　相看养寇为身谋，各握强兵固恩泽。愿分今日边将恩，
　　褒赠韩公封子孙。谁能将此盐州曲，翻作歌词闻至尊。

卷426_15 「道州民－美臣遇明主也」白居易
　　道州民，多侏儒，长者不过三尺馀。市作矮奴年进送，
　　号为道州任土贡。任土贡，宁若斯，不闻使人生别离，
　　老翁哭孙母哭儿。一自阳城来守郡，不进矮奴频诏问。
　　城云臣按六典书，任土贡有不贡无。道州水土所生者，
　　只有矮民无矮奴。吾君感悟玺书下，岁贡矮奴宜悉罢。
　　道州民，老者幼者何欣欣。父兄子弟始相保，
　　从此得作良人身。道州民，民到于今受其赐，
　　欲说使君先下泪。仍恐儿孙忘使君，生男多以阳为字。

卷426_16 「驯犀－感为政之难终也」白居易
　　驯犀驯犀通天犀，躯貌骇人角骇鸡。海蛮闻有明天子，
　　驱犀乘传来万里。一朝得谒大明宫，欢呼拜舞自论功。
　　五年驯养始堪献，六译语言方得通。上嘉人兽俱来远，
　　蛮馆四方犀入苑。秣以瑶刍锁以金，故乡迢递君门深。
　　海鸟不知钟鼓乐，池鱼空结江湖心。驯犀生处南方热，
　　秋无白露冬无雪。一入上林三四年，又逢今岁苦寒月。
　　饮冰卧霰苦蜷跼，角骨冻伤鳞甲蹜。驯犀死，蛮儿啼，
　　向阙再拜颜色低。奏乞生归本国去，恐身冻死似驯犀。
　　君不见建中初，驯象生还放林邑。君不见贞元末，
　　驯犀冻死蛮儿泣。所嗟建中异贞元，象生犀死何足言。

卷426_17 「五弦弹－恶郑之夺雅也」白居易
　　五弦弹，五弦弹，听者倾耳心寥寥。赵璧知君入骨爱，
　　五弦一一为君调。第一第二弦索索，秋风拂松疏韵落。
　　第三第四弦泠泠，夜鹤忆子笼中鸣。第五弦声最掩抑，
　　陇水冻咽流不得。五弦并奏君试听，凄凄切切复铮铮。
　　铁击珊瑚一两曲，冰泻玉盘千万声。铁声杀，冰声寒。
　　杀声入耳肤血憯，寒气中人肌骨酸。曲终声尽欲半日，
　　四坐相对愁无言。座中有一远方士，唧唧咨咨声不已。
　　自叹今朝初得闻，始知孤负平生耳。唯忧赵璧白发生，
　　老死人间无此声。远方士，尔听五弦信为美，
　　吾闻正始之音不如是。正始之音其若何，朱弦疏越清庙歌。
　　一弹一唱再三叹，曲澹节稀声不多。融融曳曳召元气，
　　听之不觉心平和。人情重今多贱古，古琴有弦人不抚。
　　更从赵璧艺成来，二十五弦不如五。

卷426_18 「蛮子朝－刺将骄而相备位也」白居易
　　蛮子朝，泛皮船兮渡绳桥，来自巂州道路遥。
　　入界先经蜀川过，蜀将收功先表贺。臣闻云南六诏蛮，
　　东连牂牁西连蕃。六诏星居初琐碎，合为一诏渐强大。
　　开元皇帝虽圣神，唯蛮倔强不来宾。鲜于仲通六万卒，
　　征蛮一阵全军没。至今西洱河岸边，箭孔刀痕满枯骨。
　　谁知今日慕华风，不劳一人蛮自通。诚由陛下休明德，
　　亦赖微臣诱谕功。德宗省表知如此，笑令中使迎蛮子。
　　蛮子导从者谁何，摩挲俗羽双隈伽。清平官持赤藤杖，
　　大将军系金呿嗟。异牟寻男寻阁劝，特敕召对延英殿。
　　上心贵在怀远蛮，引临玉座近天颜。冕旒不垂亲劳俫.
　　赐衣赐食移时对。移时对，不可得，大臣相看有羡色。
　　可怜宰相拖紫佩金章，朝日唯闻对一刻。

卷426_19 「骠国乐－欲王化之先迩后远也（贞元十七年来献之）」白居易
　　骠国乐，骠国乐，出自大海西南角。雍羌之子舒难陀，
　　来献南音奉正朔。德宗立仗御紫庭，黈纩不塞为尔听。
　　玉螺一吹椎髻耸，铜鼓一击文身踊。珠缨炫转星宿摇，
　　花鬘斗薮龙蛇动。曲终王子启圣人，臣父愿为唐外臣。
　　左右欢呼何翕习，至尊德广之所及。须臾百辟诣阁门，
　　俯伏拜表贺至尊。伏见骠人献新乐，请书国史传子孙。
　　时有击壤老农父，暗测君心闲独语。闻君政化甚圣明，
　　欲感人心致太平。感人在近不在远，太平由实非由声。
　　观身理国国可济，君如心兮民如体。体生疾苦心憯凄，
　　民得和平君恺悌。贞元之民若未安，骠乐虽闻君不叹。
　　贞元之民苟无病，骠乐不来君亦圣。骠乐骠乐徒喧喧，
　　不如闻此刍荛言。

卷426_20 「缚戎人－达穷民之情也」白居易
　　缚戎人，缚戎人，耳穿面破驱入秦。天子矜怜不忍杀，
　　诏徙东南吴与越。黄衣小使录姓名，领出长安乘递行。
　　身被金创面多瘠，扶病徒行日一驿。朝餐饥渴费杯盘，
　　夜卧腥臊污床席。忽逢江水忆交河，垂手齐声呜咽歌。
　　其中一虏语诸虏，尔苦非多我苦多。同伴行人因借问，
　　欲说喉中气愤愤。自云乡管本凉原，大历年中没落蕃。
　　一落蕃中四十载，遣著皮裘系毛带。唯许正朝服汉仪，
　　敛衣整巾潜泪垂。誓心密定归乡计，不使蕃中妻子知。
　　暗思幸有残筋力，更恐年衰归不得。蕃候严兵鸟不飞，
　　脱身冒死奔逃归。昼伏宵行经大漠，云阴月黑风沙恶。
　　惊藏青冢寒草疏，偷渡黄河夜冰薄。忽闻汉军鼙鼓声，
　　路傍走出再拜迎。游骑不听能汉语，将军遂缚作蕃生。
　　配向东南卑湿地，定无存恤空防备。念此吞声仰诉天，
　　若为辛苦度残年。凉原乡井不得见，胡地妻儿虚弃捐。
　　没蕃被囚思汉土，归汉被劫为蕃虏。早知如此悔归来，
　　两地宁如一处苦。缚戎人，戎人之中我苦辛。
　　自古此冤应未有，汉心汉语吐蕃身。

　　　　　　　　　　　　　　卷四百二十七

卷427_1 「骊宫高－美天子重惜人之财力也」白居易
　　高高骊山上有宫，朱楼紫殿三四重。迟迟兮春日，
　　玉甃暖兮温泉溢。袅袅兮秋风，山蝉鸣兮宫树红。
　　翠华不来岁月久，墙有衣兮瓦有松。吾君在位已五载，
　　何不一幸乎其中。西去都门几多地，吾君不游有深意。
　　一人出兮不容易，六宫从兮百司备。八十一车千万骑，
　　朝有宴饫暮有赐。中人之产数百家，未足充君一日费。
　　吾君修己人不知，不自逸兮不自嬉。吾君爱人人不识，
　　不伤财兮不伤力。骊宫高兮高入云，君之来兮为一身，
　　君之不来兮为万人。

卷427_2 「百炼镜－辨皇王鉴也」白居易
　　百炼镜，镕范非常规，日辰处所灵且祇.江心波上舟中铸，
　　五月五日日午时。琼粉金膏磨莹已，化为一片秋潭水。
　　镜成将献蓬莱宫，扬州长吏手自封。人间臣妾不合照，
　　背有九五飞天龙。人人呼为天子镜，我有一言闻太宗。
　　太宗常以人为镜，鉴古鉴今不鉴容。四海安危居掌内，
　　百王治乱悬心中。乃知天子别有镜，不是扬州百炼铜。

卷427_3 「青石－激忠烈也」白居易
　　青石出自蓝田山，兼车运载来长安。工人磨琢欲何用，
　　石不能言我代言。不愿作人家墓前神道碣，
　　坟土未干名已灭。不愿作官家道旁德政碑，
　　不镌实录镌虚辞。愿为颜氏段氏碑，雕镂太尉与太师。
　　刻此两片坚贞质，状彼二人忠烈姿。义心如石屹不转，
　　死节如石确不移。如观奋击朱泚日，似见叱诃希烈时。
　　各于其上题名谥，一置高山一沉水。陵谷虽迁碑独存，
　　骨化为尘名不死。长使不忠不烈臣，观碑改节慕为人。
　　慕为人，劝事君。

卷427_4 「两朱阁－刺佛寺浸多也」白居易
　　两朱阁，南北相对起。借问何人家，贞元双帝子。
　　帝子吹箫双得仙，五云飘飖飞上天。第宅亭台不将去，
　　化为佛寺在人间。妆阁伎楼何寂静，柳似舞腰池似镜。
　　花落黄昏悄悄时，不闻歌吹闻钟磬。寺门敕榜金字书，
　　尼院佛庭宽有馀。青苔明月多闲地，比屋疲人无处居。
　　忆昨平阳宅初置，吞并平人几家地。仙去双双作梵宫，
　　渐恐人间尽为寺。

卷427_5 「西凉伎－刺封疆之臣也」白居易
　　西凉伎，假面胡人假狮子。刻木为头丝作尾，
　　金镀眼睛银帖齿。奋迅毛衣摆双耳，如从流沙来万里。
　　紫髯深目两胡儿，鼓舞跳梁前致辞。应似凉州未陷日，
　　安西都护进来时。须臾云得新消息，安西路绝归不得。
　　泣向狮子涕双垂，凉州陷没知不知。狮子回头向西望，
　　哀吼一声观者悲。贞元边将爱此曲，醉坐笑看看不足。
　　娱宾犒士宴监军，狮子胡儿长在目。有一征夫年七十，
　　见弄凉州低面泣。泣罢敛手白将军，主忧臣辱昔所闻。
　　自从天宝兵戈起，犬戎日夜吞西鄙。凉州陷来四十年，
　　河陇侵将七千里。平时安西万里疆，今日边防在凤翔。
　　缘边空屯十万卒，饱食温衣闲过日。遗民肠断在凉州，
　　将卒相看无意收。天子每思长痛惜，将军欲说合惭羞。
　　奈何仍看西凉伎，取笑资欢无所愧。纵无智力未能收，
　　忍取西凉弄为戏。

卷427_6 「八骏图－戒奇物、惩佚游也」白居易
　　穆王八骏天马驹，后人爱之写为图。背如龙兮颈如象，
　　骨耸筋高脂肉壮。日行万里疾如飞，穆王独乘何所之。
　　四荒八极蹋欲遍，三十二蹄无歇时。属车轴折趁不及，
　　黄屋草生弃若遗。瑶池西赴王母宴，七庙经年不亲荐。
　　璧台南与盛姬游，明堂不复朝诸侯。白云黄竹歌声动，
　　一人荒乐万人愁。周从后稷至文武，积德累功世勤苦。
　　岂知才及四代孙，心轻王业如灰土。由来尤物不在大，
　　能荡君心则为害。文帝却之不肯乘，千里马去汉道兴。
　　穆王得之不为戒，八骏驹来周室坏。至今此物尚称珍，
　　不知房星之精下为怪。八骏图，君莫爱。

卷427_7 「涧底松－念寒俊也」白居易
　　有松百尺大十围，生在涧底寒且卑。涧深山险人路绝，
　　老死不逢工度之。天子明堂欠梁木，此求彼有两不知。
　　谁喻苍苍造物意，但与之材不与地。金张世禄原宪贫，
　　牛衣寒贱貂蝉贵。貂蝉与牛衣，高下虽有殊。高者未必贤，
　　下者未必愚。君不见沉沉海底生珊瑚，历历天上种白榆。

卷427_8 「牡丹芳－美天子忧农也」白居易
　　牡丹芳，牡丹芳，黄金蕊绽红玉房。千片赤英霞烂烂，
　　百枝绛点灯煌煌。照地初开锦绣段，当风不结兰麝囊。
　　仙人琪树白无色，王母桃花小不香。宿露轻盈泛紫艳，
　　朝阳照耀生红光。红紫二色间深浅，向背万态随低昂。
　　映叶多情隐羞面，卧丛无力含醉妆。低娇笑容疑掩口，
　　凝思怨人如断肠。秾姿贵彩信奇绝，杂卉乱花无比方。
　　石竹金钱何细碎，芙蓉芍药苦寻常。遂使王公与卿士，
　　游花冠盖日相望。庳车软舆贵公主，香衫细马豪家郎。
　　卫公宅静闭东院，西明寺深开北廊。戏蝶双舞看人久，
　　残莺一声春日长。共愁日照芳难驻，仍张帷幕垂阴凉。
　　花开花落二十日，一城之人皆若狂。三代以还文胜质，
　　人心重华不重实。重华直至牡丹芳，其来有渐非今日。
　　元和天子忧农桑，恤下动天天降祥。去岁嘉禾生九穗，
　　田中寂寞无人至。今年瑞麦分两歧，君心独喜无人知。
　　无人知，可叹息。我愿暂求造化力，减却牡丹妖艳色。
　　少回卿士爱花心，同似吾君忧稼穑。

卷427_9 「红线毯－忧蚕桑之费也」白居易
　　红线毯，择茧缲丝清水煮，拣丝练线红蓝染。
　　染为红线红于蓝，织作披香殿上毯。披香殿广十丈馀，
　　红线织成可殿铺。彩丝茸茸香拂拂，线软花虚不胜物。
　　美人蹋上歌舞来，罗袜绣鞋随步没。太原毯涩毳缕硬，
　　蜀都褥薄锦花冷，不如此毯温且柔，年年十月来宣州。
　　宣城太守加样织，自谓为臣能竭力。百夫同担进宫中，
　　线厚丝多卷不得。宣城太守知不知，一丈毯，千两丝。
　　地不知寒人要暖，少夺人衣作地衣。

卷427_10 「杜陵叟－伤农夫之困也」白居易
　　杜陵叟，杜陵居，岁种薄田一顷馀。三月无雨旱风起，
　　麦苗不秀多黄死。九月降霜秋早寒，禾穗未熟皆青干。
　　长吏明知不申破，急敛暴征求考课。典桑卖地纳官租，
　　明年衣食将何如。剥我身上帛，夺我口中粟。
　　虐人害物即豺狼，何必钩爪锯牙食人肉。不知何人奏皇帝，
　　帝心恻隐知人弊。白麻纸上书德音，京畿尽放今年税。
　　昨日里胥方到门，手持尺牒榜乡村。十家租税九家毕，
　　虚受吾君蠲免恩。

卷427_11 「缭绫－念女工之劳也」白居易
　　缭绫缭绫何所似，不似罗绡与纨绮。应似天台山上月明前，
　　四十五尺瀑布泉。中有文章又奇绝，地铺白烟花簇雪。
　　织者何人衣者谁，越溪寒女汉宫姬。去年中使宣口敕，
　　天上取样人间织。织为云外秋雁行，染作江南春水色。
　　广裁衫袖长制裙，金斗熨波刀翦纹。异彩奇文相隐映，
　　转侧看花花不定。昭阳舞人恩正深，春衣一对直千金。
　　汗沾粉污不再著，曳土蹋泥无惜心。缭绫织成费功绩，
　　莫比寻常缯与帛。丝细缲多女手疼，扎扎千声不盈尺。
　　昭阳殿里歌舞人。若见织时应也惜。

卷427_12 「卖炭翁－苦官市也」白居易
　　卖炭翁，伐薪烧炭南山中。满面尘灰烟火色，
　　两鬓苍苍十指黑。卖炭得钱何所营，身上衣裳口中食。
　　可怜身上衣正单，心忧炭贱愿天寒。夜来城上一尺雪，
　　晓驾炭车辗冰辙。牛困人饥日已高，市南门外泥中歇。
　　翩翩两骑来是谁，黄衣使者白衫儿。手把文书口称敕，
　　回车叱牛牵向北。一车炭，千馀斤，官使驱将惜不得。
　　半匹红纱一丈绫，系向牛头充炭直。

卷427_13 「母别子－刺新间旧也」白居易
　　母别子，子别母，白日无光哭声苦。关西骠骑大将军，
　　去年破虏新策勋。敕赐金钱二百万，洛阳迎得如花人。
　　新人迎来旧人弃，掌上莲花眼中刺。迎新弃旧未足悲，
　　悲在君家留两儿。一始扶行一初坐，坐啼行哭牵人衣。
　　以汝夫妇新燕婉，使我母子生别离。不如林中乌与鹊，
　　母不失雏雄伴雌。应似园中桃李树，花落随风子在枝。
　　新人新人听我语，洛阳无限红楼女。但愿将军重立功，
　　更有新人胜于汝。

卷427_14 「阴山道－疾贪虏也」白居易
　　阴山道，阴山道，纥逻敦肥水泉好。每至戎人送马时，
　　道旁千里无纤草。草尽泉枯马病羸，飞龙但印骨与皮。
　　五十匹缣易一匹，缣去马来无了日。养无所用去非宜，
　　每岁死伤十六七。缣丝不足女工苦，疏织短截充匹数。
　　藕丝蛛网三丈馀，回纥诉称无用处。咸安公主号可敦，
　　远为可汗频奏论。元和二年下新敕，内出金帛酬马直。
　　仍诏江淮马价缣，从此不令疏短织。合罗将军呼万岁，
　　捧授金银与缣彩。谁知黠虏启贪心，明年马多来一倍。
　　缣渐好，马渐多。阴山虏，奈尔何。

卷427_15 「时世妆－儆戎也」白居易
　　时世妆，时世妆，出自城中传四方。时世流行无远近，
　　腮不施朱面无粉。乌膏注唇唇似泥，双眉画作八字低。
　　妍媸黑白失本态，妆成尽似含悲啼。圆鬟无鬓堆髻样，
　　斜红不晕赭面状。昔闻被发伊川中，辛有见之知有戎。
　　元和妆梳君记取，髻堆面赭非华风。

卷427_16 「李夫人－鉴嬖惑也」白居易
　　汉武帝，初丧李夫人。夫人病时不肯别，死后留得生前恩。
　　君恩不尽念未已，甘泉殿里令写真。丹青画出竟何益，
　　不言不笑愁杀人。又令方士合灵药，玉釜煎炼金炉焚。
　　九华帐深夜悄悄，反魂香降夫人魂。夫人之魂在何许，
　　香烟引到焚香处。既来何苦不须臾，缥缈悠扬还灭去。
　　去何速兮来何迟，是耶非耶两不知。翠蛾仿佛平生貌，
　　不似昭阳寝疾时。魂之不来君心苦，魂之来兮君亦悲。
　　背灯隔帐不得语，安用暂来还见违。伤心不独汉武帝，
　　自古及今皆若斯。君不见穆王三日哭，重璧台前伤盛姬。
　　又不见泰陵一掬泪，马嵬坡下念杨妃。
　　纵令妍姿艳质化为土，此恨长在无销期。
　　生亦惑，死亦惑，尤物惑人忘不得。
　　人非木石皆有情，不如不遇倾城色。

卷427_17 「陵园妾－怜幽闭也（一作托幽闭，喻被谗遭黜也）」白居易
　　陵园妾，颜色如花命如叶。命如叶薄将奈何，
　　一奉寝宫年月多。年月多，时光换，春愁秋思知何限。
　　青丝发落丛鬓疏，红玉肤销系裙慢。忆昔宫中被妒猜，
　　因谗得罪配陵来。老母啼呼趁车别，中官监送锁门回。
　　山宫一闭无开日，未死此身不令出。松门到晓月裴回，
　　柏城尽日风萧瑟。松门柏城幽闭深，闻蝉听燕感光阴。
　　眼看菊蕊重阳泪，手把梨花寒食心。把花掩泪无人见，
　　绿芜墙绕青苔院。四季徒支妆粉钱，三朝不识君王面。
　　遥想六宫奉至尊，宣徽雪夜浴堂春。雨露之恩不及者，
　　犹闻不啻三千人。三千人，我尔君恩何厚薄。
　　愿令轮转直陵园，三岁一来均苦乐。

卷427_18 「盐商妇－恶幸人也」白居易
　　盐商妇，多金帛，不事田农与蚕绩。南北东西不失家，
　　风水为乡船作宅。本是扬州小家女，嫁得西江大商客。
　　绿鬟富去金钗多，皓腕肥来银钏窄。前呼苍头后叱婢，
　　问尔因何得如此。婿作盐商十五年，不属州县属天子。
　　每年盐利入官时，少入官家多入私。官家利薄私家厚，
　　盐铁尚书远不知。何况江头鱼米贱，红脍黄橙香稻饭。
　　饱食浓妆倚柁楼，两朵红腮花欲绽。盐商妇，有幸嫁盐商。
　　终朝美饭食，终岁好衣裳。好衣美食来何处，
　　亦须惭愧桑弘羊。桑弘羊，死已久，不独汉时今亦有。

卷427_19 「杏为梁－刺居处僭也」白居易
　　右为梁，桂为柱，何人堂室李开府。碧砌红轩色未干，
　　去年身殁今移主。高其墙，大其门，谁家第宅卢将军。
　　素泥朱版光未灭，今日官收别赐人。开府之堂将军宅，
　　造未成时头已白。逆旅重居逆旅中，心是主人身是客。
　　更有愚夫念身后，心虽甚长计非久。穷奢极丽越规模，
　　付子传孙令保守。莫教门外过客闻，抚掌回头笑杀君。
　　君不见马家宅，尚犹存，宅门题作奉诚园。君不见魏家宅，
　　属他人，诏赎赐还五代孙。俭存奢失今在目，
　　安用高墙围大屋。

卷427_20 「井底引银瓶－止淫奔也」白居易
　　井底引银瓶，银瓶欲上丝绳绝。石上磨玉簪，
　　玉簪欲成中央折。瓶沉簪折知奈何，似妾今朝与君别。
　　忆昔在家为女时，人言举动有殊姿。婵娟两鬓秋蝉翼，
　　宛转双蛾远山色。笑随戏伴后园中，此时与君未相识。
　　妾弄青梅凭短墙，君骑白马傍垂杨。墙头马上遥相顾，
　　一见知君即断肠。知君断肠共君语，君指南山松柏树。
　　感君松柏化为心，闇合双鬟逐君去。到君家舍五六年，
　　君家大人频有言。聘则为妻奔是妾，不堪主祀奉蘋蘩。
　　终知君家不可住，其奈出门无去处。岂无父母在高堂，
　　亦有亲情满故乡。潜来更不通消息，今日悲羞归不得。
　　为君一日恩，误妾百年身。寄言痴小人家女，
　　慎勿将身轻许人。

卷427_21 「官牛－讽执政也」白居易
　　官牛官牛驾官车，浐水岸边般载沙。一石沙，几斤重，
　　朝载暮载将何用。载向五门官道西，绿槐阴下铺沙堤。
　　昨来新拜右丞相，恐怕泥涂污马蹄。右丞相，
　　马蹄蹋沙虽净洁，牛领牵车欲流血。右丞相，
　　但能济人治国调阴阳，官牛领穿亦无妨。

卷427_22 「紫毫笔－讥失职也」白居易
　　紫毫笔，尖如锥兮利如刀。江南石上有老兔，
　　吃竹饮泉生紫毫。宣城之人采为笔，千万毛中拣一毫。
　　毫虽轻，功甚重。管勒工名充岁贡，君兮臣兮勿轻用。
　　勿轻用，将何如，愿赐东西府御史，愿颁左右台起居。
　　搦管趋入黄金阙，抽毫立在白玉除。臣有奸邪正衙奏，
　　君有动言直笔书。起居郎，侍御史，尔知紫毫不易致。
　　每岁宣城进笔时，紫毫之价如金贵。慎勿空将弹失仪，
　　慎勿空将录制词。

卷427_23 「隋堤柳－悯亡国也」白居易
　　隋堤柳，岁久年深尽衰朽。风飘飘兮雨萧萧，
　　三株两株汴河口。老枝病叶愁杀人，曾经大业年中春。
　　大业年中炀天子，种柳成行夹流水。西自黄河东至淮，
　　绿阴一千三百里。大业末年春暮月，柳色如烟絮如雪。
　　南幸江都恣佚游，应将此柳系龙舟。紫髯郎将护锦缆，
　　青娥御史直迷楼。海内财力此时竭，舟中歌笑何日休。
　　上荒下困势不久，宗社之危如缀旒。炀天子，
　　自言福祚长无穷，岂知皇子封酅公。龙舟未过彭城阁，
　　义旗已入长安宫。萧墙祸生人事变，晏驾不得归秦中。
　　土坟数尺何处葬，吴公台下多悲风。二百年来汴河路，
　　沙草和烟朝复暮。后王何以鉴前王，请看隋堤亡国树。

卷427_24 「草茫茫－惩厚葬也」白居易
　　草茫茫，土苍苍。苍苍茫茫在何处，骊山脚下秦皇墓。
　　墓中下涸二重泉，当时自以为深固。下流水银象江海，
　　上缀珠光作乌兔。别为天地于其间，拟将富贵随身去。
　　一朝盗掘坟陵破，龙椁神堂三月火。可怜宝玉归人间，
　　暂借泉中买身祸。奢者狼藉俭者安，一凶一吉在眼前。
　　凭君回首向南望，汉文葬在霸陵原。

卷427_25 「古冢狐－戒艳色也」白居易
　　古冢狐，妖且老，化为妇人颜色好。头变云鬟面变妆，
　　大尾曳作长红裳。徐徐行傍荒村路，日欲暮时人静处。
　　或歌或舞或悲啼，翠眉不举花颜低。忽然一笑千万态，
　　见者十人八九迷。假色迷人犹若是，真色迷人应过此。
　　彼真此假俱迷人，人心恶假贵重真。狐假女妖害犹浅，
　　一朝一夕迷人眼。女为狐媚害即深，日长月增溺人心。
　　何况褒妲之色善蛊惑，能丧人家覆人国。
　　君看为害浅深间，岂将假色同真色。

卷427_26 「黑潭龙－疾贪吏也」白居易
　　黑潭水深黑如墨，传有神龙人不识。潭上架屋官立祠，
　　龙不能神人神之。丰凶水旱与疾疫，乡里皆言龙所为。
　　家家养豚漉清酒，朝祈暮赛依巫口。神之来兮风飘飘，
　　纸钱动兮锦伞摇。神之去兮风亦静，香火灭兮杯盘冷。
　　肉堆潭岸石，酒泼庙前草。不知龙神享几多，
　　林鼠山狐长醉饱。狐何幸，豚何辜，年年杀豚将喂狐。
　　狐假龙神食豚尽，九重泉底龙知无。

卷427_27 「天可度－恶诈人也」白居易
　　天可度，地可量，唯有人心不可防。但见丹诚赤如血，
　　谁知伪言巧似簧。劝君掩鼻君莫掩，使君夫妇为参商。
　　劝君掇蜂君莫掇，使君父子成豺狼。海底鱼兮天上鸟，
　　高可射兮深可钓。唯有人心相对时，咫尺之间不能料。
　　君不见李义府之辈笑欣欣，笑中有刀潜杀人。
　　阴阳神变皆可测，不测人间笑是瞋.

卷427_28 「秦吉了－哀冤民也」白居易
　　秦吉了，出南中，彩毛青黑花颈红。耳聪心慧舌端巧，
　　鸟语人言无不通。昨日长爪鸢，今朝大觜乌。
　　鸢捎乳燕一窠覆，乌啄母鸡双眼枯。鸡号堕地燕惊去，
　　然后拾卵攫其雏。岂无雕与鹗，嗉中肉饱不肯搏。
　　亦有鸾鹤群，闲立高飏如不闻。秦吉了，人云尔是能言鸟，
　　岂不见鸡燕之冤苦。吾闻凤凰百鸟主，
　　尔竟不为凤凰之前致一言，安用噪噪闲言语。

卷427_29 「鸦九剑－思决壅也」白居易
　　欧冶子死千年后，精灵闇授张鸦九。鸦九铸剑吴山中，
　　天与日时神借功。金铁腾精火翻焰，踊跃求为镆铘剑。
　　剑成未试十馀年，有客持金买一观。谁知闭匣长思用，
　　三尺青蛇不肯蟠。客有心，剑无口，客代剑言告鸦九。
　　君勿矜我玉可切，君勿夸我钟可刜.不如持我决浮云，
　　无令漫漫蔽白日。为君使无私之光及万物，
　　蛰虫昭苏萌草出。

卷427_30 「采诗官－监前王乱亡之由也」白居易
　　采诗官，采诗听歌导人言。言者无罪闻者诫，
　　下流上通上下泰。周灭秦兴至隋氏，十代采诗官不置。
　　郊庙登歌赞君美，乐府艳词悦君意。若求兴谕规刺言，
　　万句千章无一字。不是章句无规刺，渐及朝廷绝讽议。
　　诤臣杜口为冗员，谏鼓高悬作虚器。一人负扆常端默，
　　百辟入门两自媚。夕郎所贺皆德音，春官每奏唯祥瑞。
　　君之堂兮千里远，君之门兮九重閟.君耳唯闻堂上言，
　　君眼不见门前事。贪吏害民无所忌，奸臣蔽君无所畏。
　　君不见厉王胡亥之末年，群臣有利君无利。
　　君兮君兮愿听此，欲开壅蔽达人情，先向歌诗求讽刺。

　　　　　　　　　　　　　　卷四百二十八

卷428_1 「常乐里闲居偶题十六韵兼寄刘十五公舆王十…时为校书郎」白居易
　　帝都名利场，鸡鸣无安居。独有懒慢者，日高头未梳。
　　工拙性不同，进退迹遂殊。幸逢太平代，天子好文儒。
　　小才难大用，典校在秘书。三旬两入省，因得养顽疏。
　　茅屋四五间，一马二仆夫。俸钱万六千，月给亦有馀。
　　既无衣食牵，亦少人事拘。遂使少年心，日日常晏如。
　　勿言无知己，躁静各有徒。兰台七八人，出处与之俱。
　　旬时阻谈笑，旦夕望轩车。谁能雠校闲，解带卧吾庐。
　　窗前有竹玩，门处有酒酤。何以待君子，数竿对一壶。

卷428_2 「答元八宗简同游曲江后明日见赠」白居易
　　长安千万人，出门各有营。唯我与夫子，信马悠悠行。
　　行到曲江头，反照草树明。南山好颜色，病客有心情。
　　水禽翻白羽，风荷袅翠茎。何必沧浪去，即此可濯缨。
　　时景不重来，赏心难再并。坐愁红尘里，夕鼓咚咚声。
　　归来经一宿，世虑稍复生。赖闻瑶华唱，再得尘襟清。

卷428_3 「感时」白居易
　　朝见日上天，暮见日入地。不觉明镜中，忽年三十四。
　　勿言身未老，冉冉行将至。白发虽未生，朱颜已先悴。
　　人生讵几何，在世犹如寄。虽有七十期，十人无一二。
　　今我犹未悟，往往不适意。胡为方寸间，不贮浩然气。
　　贫贱非不恶，道在何足避。富贵非不爱，时来当自致。
　　所以达人心，外物不能累。唯当饮美酒，终日陶陶醉。
　　斯言胜金玉，佩服无失坠。

卷428_4 「首夏同诸校正游开元观，因宿玩月」白居易
　　我与二三子，策名在京师。官小无职事，闲于为客时。
　　沉沉道观中，心赏期在兹。到门车马回，入院巾杖随。
　　清和四月初，树木正华滋。风清新叶影，鸟恋残花枝。
　　向夕天又晴，东南馀霞披。置酒西廊下，待月杯行迟。
　　须臾金魄生，若与吾徒期。光华一照耀，殿角相参差。
　　终夜清景前，笑歌不知疲。长安名利地，此兴几人知。

卷428_5 「永崇里观居」白居易
　　季夏中气候，烦暑自此收。萧飒风雨天，蝉声暮啾啾。
　　永崇里巷静，华阳观院幽。轩车不到处，满地槐花秋。
　　年光忽冉冉，世事本悠悠。何必待衰老，然后悟浮休。
　　真隐岂长远，至道在冥搜。身虽世界住，心与虚无游。
　　朝饥有蔬食，夜寒有布裘。幸免冻与馁，此外复何求。
　　寡欲虽少病，乐天心不忧。何以明吾志，周易在床头。

卷428_6 「早送举人入试」白居易
　　夙驾送举人，东方犹未明。自谓出太早，已有车马行。
　　骑火高低影，街鼓参差声。可怜早朝者，相看意气生。
　　日出尘埃飞，群动互营营。营营各何求，无非利与名。
　　而我常晏起，虚住长安城。春深官又满，日有归山情。

卷428_7 「招王质夫（自此后诗为盩厔尉时作）」白居易
　　濯足云水客，折腰簪笏身。喧闲迹相背，十里别经旬。
　　忽因乘逸兴，莫惜访嚣尘。窗前故栽竹，与君为主人。

卷428_8 「祗役骆口，因与王质夫同游秋山，偶题三韵」白居易
　　石拥百泉合，云破千峰开。平生烟霞侣，此地重裴回。
　　今日勤王意，一半为山来。

卷428_9 「见萧侍御忆旧山草堂诗，因以继和」白居易
　　琢玉以为架，缀珠以为笼。玉架绊野鹤，珠笼锁冥鸿。
　　鸿思云外天，鹤忆松上风。珠玉信为美，鸟不恋其中。
　　台中萧侍御，心与鸿鹤同。晚起慵冠豸，闲行厌避骢。
　　昨见忆山诗，诗思浩无穷。归梦杳何处，旧居茫水东。
　　秋闲杉桂林，春老芝朮丛。自云别山后，离抱常忡忡。
　　衣绣非不荣，持宪非不雄。所乐不在此，怅望草堂空。

卷428_10 「病假中南亭闲望」白居易
　　欹枕不视事，两日门掩关。始知吏役身，不病不得闲。
　　闲意不在远，小亭方丈间。西檐竹梢上，坐见太白山。
　　遥愧峰上云，对此尘中颜。

卷428_11 「仙游寺独宿」白居易
　　沙鹤上阶立，潭月当户开。此中留我宿，两夜不能回。
　　幸与静境遇，喜无归侣催。从今独游后，不拟共人来。

卷428_12 「前庭凉夜」白居易
　　露簟色似玉，风幌影如波。坐愁树叶落，中庭明月多。

卷428_13 「官舍小亭闲望」白居易
　　风竹散清韵，烟槐凝绿姿。日高人吏去，闲坐在茅茨。
　　葛衣御时暑，蔬饭疗朝饥。持此聊自足，心力少营为。
　　亭上独吟罢，眼前无事时。数峰太白雪，一卷陶潜诗。
　　人心各自是，我是良在兹。回谢争名客，甘从君所嗤。

卷428_14 「早秋独夜」白居易
　　井梧凉叶动，邻杵秋声发。独向檐下眠，觉来半床月。

卷428_15 「听弹古渌水（琴曲名）」白居易
　　闻君古渌水，使我心和平。欲识慢流意，为听疏泛声。
　　西窗竹阴下，竟日有馀清。

卷428_16 「松斋自题（时为翰林学士）」白居易
　　非老亦非少，年过三纪馀。非贱亦非贵，朝登一命初。
　　才小分易足，心宽体长舒。充肠皆美食，容膝即安居。
　　况此松斋下，一琴数帙书。书不求甚解，琴聊以自娱。
　　夜直入君门，晚归卧吾庐。形骸委顺动，方寸付空虚。
　　持此将过日，自然多晏如。昏昏复默默，非智亦非愚。

卷428_17 「冬夜与钱员外同直禁中」白居易
　　夜深草诏罢，霜月凄凛凛。欲卧暖残杯，灯前相对饮。
　　连铺青缣被，封置通中枕。仿佛百馀宵，与君同此寝。

卷428_18 「和钱员外禁中夙兴见示」白居易
　　窗白星汉曙，窗暖灯火馀。坐卷朱里幕，看封紫泥书。
　　窅窅钟漏尽，曈曈霞景初。楼台红照曜，松竹青扶疏。
　　君爱此时好，回头特谓余。不知上清界，晓景复何如。

卷428_19 「夏日独直，寄萧侍御」白居易
　　宪台文法地，翰林清切司。鹰猜课野鹤，骥德责山麋。
　　课责虽不同，同归非所宜。是以方寸内，忽忽暗相思。
　　夏日独上直，日长何所为。澹然无他念，虚静是吾师。
　　形委有事牵，心与无事期。中臆一以旷，外累都若遗。
　　地贵身不觉，意闲境来随。但对松与竹，如在山中时。
　　情性聊自适，吟咏偶成诗。此意非夫子，馀人多不知。

卷428_20 「松声（修行里张家宅南亭作）」白居易
　　月好好独坐，双松在前轩。西南微风来，潜入枝叶间。
　　萧寥发为声，半夜明月前。寒山飒飒雨，秋琴泠泠弦。
　　一闻涤炎暑，再听破昏烦。竟夕遂不寐，心体俱翛然。
　　南陌车马动，西邻歌吹繁。谁知兹檐下，满耳不为喧。

卷428_21 「禁中」白居易
　　门严九重静，窗幽一室闲。好是修心处，何必在深山。

卷428_22 「赠吴丹」白居易
　　巧者力苦劳，智者心苦忧。爱君无巧智，终岁闲悠悠。
　　尝登御史府，亦佐东诸侯。手操纠谬简，心运决胜筹。
　　宦途似风水，君心如虚舟。泛然而不有，进退得自由。
　　今来脱豸冠，时往侍龙楼。官曹称心静，居处随迹幽。
　　冬负南荣日，支体甚温柔。夏卧北窗风，枕席如凉秋。
　　南山入舍下，酒瓮在床头。人间有闲地，何必隐林丘。
　　顾我愚且昧，劳生殊未休。一入金门直，星霜三四周。
　　主恩信难报，近地徒久留。终当乞闲官，退与夫子游。

卷428_23 「初除户曹，喜而言志」白居易
　　诏授户曹掾，捧诏感君恩。感恩非为己，禄养及吾亲。
　　弟兄俱簪笏，新妇俨衣巾。罗列高堂下，拜庆正纷纷。
　　俸钱四五万，月可奉晨昏。廪禄二百石，岁可盈仓囷。
　　喧喧车马来，贺客满我门。不以我为贪，知我家内贫。
　　置酒延贺客，客容亦欢欣。笑云今日后，不复忧空尊。
　　答云如君言，愿君少逡巡。我有平生志，醉后为君陈。
　　人生百岁期，七十有几人。浮荣及虚位，皆是身之宾。
　　唯有衣与食，此事粗关身。苟免饥寒外，馀物尽浮云。

卷428_24 「秋居书怀」白居易
　　门前少宾客，阶下多松竹。秋景下西墙，凉风入东屋。
　　有琴慵不弄，有书闲不读。尽日方寸中，澹然无所欲。
　　何须广居处，不用多积蓄。丈室可容身，斗储可充腹。
　　况无治道术，坐受官家禄。不种一株桑，不锄一垄谷。
　　终朝饱饭餐，卒岁丰衣服。持此知愧心，自然易为足。

卷428_25 「禁中晓卧，因怀王起居」白居易
　　迟迟禁漏尽，悄悄暝鸦喧。夜雨槐花落，微凉卧北轩。
　　曙灯残未灭，风帘闲自翻。每一得静境，思与故人言。

卷428_26 「养拙」白居易
　　铁柔不为剑，木曲不为辕。今我亦如此，愚蒙不及门。
　　甘心谢名利，灭迹归丘园。坐卧茅茨中，但对琴与尊。
　　身去缰锁累，耳辞朝市喧。逍遥无所为，时窥五千言。
　　无忧乐性场，寡欲清心源。始知不才者，可以探道根。

卷428_27 「寄李十一建」白居易
　　外事牵我形，外物诱我情。李君别来久，褊吝从中生。
　　忆昨访君时，立马扣柴荆。有时君未起，稚子喜先迎。
　　连步笑出门，衣翻冠或倾。扫阶苔纹绿，拂榻藤阴清。
　　家酝及春熟，园葵乘露烹。看山东亭坐，待月南原行。
　　门静唯鸟语，坊远少鼓声。相对尽日言，不及利与名。
　　分手来几时，明月三四盈。别时残花落，及此新蝉鸣。
　　芳岁忽已晚，离抱怅未平。岂不思命驾，吏职坐相萦。
　　前时君有期，访我来山城。心赏久云阻，言约无自轻。
　　相去幸非远，走马一日程。

卷428_28 「旅次华州，赠袁右丞」白居易
　　渭水绿溶溶，华山青崇崇。山水一何丽，君子在其中。
　　才与世会合，物随诚感通。德星降人福，时雨助岁功。
　　化行人无讼，囹圄千日空。政顺气亦和，黍稷三年丰。
　　客自帝城来，驱马出关东。爱此一郡人，如见太古风。
　　方今天子心，忧人正忡忡。安得天下守，尽得如袁公。

卷428_29 「酬杨九弘贞长安病中见寄」白居易
　　伏枕君寂寂，折腰我营营。所嗟经时别，相去一宿程。
　　携手昨何时，昆明春水平。离郡来几日，太白夏云生。
　　之子未得意，贫病客帝城。贫坚志士节，病长高人情。
　　隐几自恬澹，闭门无送迎。龙卧心有待，鹤瘦貌弥清。
　　清机发为文，投我如振琼。何以慰饥渴，捧之吟一声。

卷428_30 「禁中寓直梦游仙游寺」白居易
　　西轩草诏暇，松竹深寂寂。月出清风来，忽似山中夕。
　　因成西南梦，梦作游仙客。觉闻宫漏声，犹谓山泉滴。

卷428_31 「赠王山人」白居易
　　闻君减寝食，日听神仙说。暗待非常人，潜求长生诀。
　　言长本对短，未离生死辙。假使得长生，才能胜夭折。
　　松树千年朽，槿花一日歇。毕竟共虚空，何须夸岁月。
　　彭殇徒自异，生死终无别。不如学无生，无生即无灭。

卷428_32 「秋山」白居易
　　久病旷心赏，今朝一登山。山秋云物冷，称我清羸颜。
　　白石卧可枕，青萝行可攀。意中如有得，尽日不欲还。
　　人生无几何，如寄天地间。心有千载忧，身无一日闲。
　　何时解尘网，此地来掩关。

卷428_33 「赠能七伦」白居易
　　涧松高百寻，四时寒森森。临风有清韵，向日无曲阴。
　　如何时俗人，但赏桃李林。岂不知坚贞，芳馨诱其心。
　　能生学为文，气高功亦深。手中一百篇，句句披沙金。
　　苦节二十年，无人振陆沉。今我尚贫贱，徒为尔知音。

卷428_34 「题杨颖士西亭」白居易
　　静得亭上境，远谐尘外踪。凭轩东南望，鸟灭山重重。
　　竹露冷烦襟，杉风清病容。旷然宜真趣，道与心相逢。
　　即此可遗世，何必蓬壶峰。

卷428_35 「题赠郑秘书征君石沟溪隐居」白居易
　　郑君得自然，虚白生心胸。吸彼沆瀣精，凝为冰雪容。
　　大君贞元初，求贤致时雍。蒲轮入翠微，迎下天台峰。
　　赤城别松乔，黄阁交夔龙。俯仰受三命，从容辞九重。
　　出笼鹤翩翩，归林凤雍雍。在火辨良玉，经霜识贞松。
　　新居寄楚山，山碧溪溶溶。丹灶烧烟煴，黄精花丰茸。
　　蕙帐夜琴澹，桂尊春酒浓。时人不到处，苔石无尘踪。
　　我今何为者，趋世身龙钟。不向林壑访，无由朝市逢。
　　终当解尘缨，卜筑来相从。

卷428_36 「及第后归觐，留别诸同年」白居易
　　十年常苦学，一上谬成名。擢第未为贵，贺亲方始荣。
　　时辈六七人，送我出帝城。轩车动行色，丝管举离声。
　　得意减别恨，半酣轻远程。翩翩马蹄疾，春日归乡情。

卷428_37 「清夜琴兴」白居易
　　月出鸟栖尽，寂然坐空林。是时心境闲，可以弹素琴。
　　清泠由木性，恬澹随人心。心积和平气，木应正始音。
　　响馀群动息，曲罢秋夜深。正声感元化，天地清沉沉。

卷428_38 「郊陶潜体诗十六首」白居易
　　不动者厚地，不息者高天。无穷者日月，长在者山川。
　　松柏与龟鹤，其寿皆千年。嗟嗟群物中，而人独不然。
　　早出向朝市，暮已归下泉。形质及寿命，危脆若浮烟。
　　尧舜与周孔，古来称圣贤。借问今何在，一去亦不还。
　　我无不死药，万万随化迁。所未定知者，修短迟速间。
　　幸及身健日，当歌一尊前。何必待人劝，持此自为欢。
　　翳翳逾月阴，沉沉连日雨。开帘望天色，黄云暗如土。
　　行潦毁我墉，疾风坏我宇。蓬莠生庭院，泥涂失场圃。
　　村深绝宾客，窗晦无俦侣。尽日不下床，跳蛙时入户。
　　出门无所往，入室还独处。不以酒自娱，块然与谁语。
　　朝饮一杯酒，冥心合元化。兀然无所思，日高尚闲卧。
　　暮读一卷书，会意如嘉话。欣然有所遇，夜深犹独坐。
　　又得琴上趣，安弦有馀暇。复多诗中狂，下笔不能罢。
　　唯兹三四事，持用度昼夜。所以阴雨中，经旬不出舍。
　　始悟独往人，心安时亦过。
　　东家采桑妇，雨来苦愁悲。蔟蚕北堂前，雨冷不成丝。
　　西家荷锄叟，雨来亦怨咨。种豆南山下，雨多落为萁。
　　而我独何幸，酝酒本无期。及此多雨日，正遇新熟时。
　　开瓶泻尊中，玉液黄金脂。持玩已可悦，欢尝有馀滋。
　　一酌发好容，再酌开愁眉。连延四五酌，酣畅入四肢。
　　忽然遗我物，谁复分是非。是时连夕雨，酩酊无所知。
　　人心苦颠倒，反为忧者嗤。
　　朝亦独醉歌，暮亦独醉睡。未尽一壶酒，已成三独醉。
　　勿嫌饮太少，且喜欢易致。一杯复两杯，多不过三四。
　　便得心中适，尽忘身外事。更复强一杯，陶然遗万累。
　　一饮一石者，徒以多为贵。及其酩酊时，与我亦无异。
　　笑谢多饮者，酒钱徒自费。
　　天秋无片云，地静无纤尘。团团新晴月，林外生白轮。
　　忆昨阴霖天，连连三四旬。赖逢家酝熟，不觉过朝昏。
　　私言雨霁后，可以罢馀尊。及对新月色，不醉亦愁人。
　　床头残酒榼，欲尽味弥淳。携置南檐下，举酌自殷勤。
　　清光入杯杓，白露生衣巾。乃知阴与晴，安可无此君。
　　我有乐府诗，成来人未闻。今宵醉有兴，狂咏惊四邻。
　　独赏犹复尔，何况有交亲。
　　中秋三五夜，明月在前轩。临觞忽不饮，忆我平生欢。
　　我有同心人，邈邈崔与钱。我有忘形友，迢迢李与元。
　　或飞青云上，或落江湖间。与我不相见，于今四五年。
　　我无缩地术，君非驭风仙。安得明月下，四人来晤言。
　　良夜信难得，佳期杳无缘。明月又不驻，渐下西南天。
　　岂无他时会，惜此清景前。
　　家酝饮已尽，村中无酒酤。坐愁今夜醒，其奈秋怀何。
　　有客忽叩门，言语一何佳。云是南村叟，挈榼来相过。
　　且喜尊不燥，安问少与多。重阳虽已过，篱菊有残花。
　　欢来苦昼短，不觉夕阳斜。老人勿遽起，且待新月华。
　　客去有馀趣，竟夕独酣歌。
　　原生衣百结，颜子食一箪。欢然乐其志，有以忘饥寒。
　　今我何人哉，德不及先贤。衣食幸相属，胡为不自安。
　　况兹清渭曲，居处安且闲。榆柳百馀树，茅茨十数间。
　　寒负檐下日，热濯涧底泉。日出犹未起，日入已复眠。
　　西风满村巷，清凉八月天。但有鸡犬声，不闻车马喧。
　　时倾一尊酒，坐望东南山。稚侄初学步，牵衣戏我前。
　　即此自可乐，庶几颜与原。
　　湛湛尊中酒，有功不自伐。不伐人不知，我今代其说。
　　良将临大敌，前驱千万卒。一箪投河饮，赴死心如一。
　　壮士磨匕首，勇愤气蓬勃。一酣忘报雠，四体如无骨。
　　东海杀孝妇，天旱逾年月。一酌酹其魂，通宵雨不歇。
　　咸阳秦狱气，冤痛结为物。千岁不肯散，一沃亦销失。
　　况兹儿女恨，及彼幽忧疾。快饮无不消，如霜得春日。
　　方知麹糵灵，万物无与匹。
　　烟霞隔悬圃，风波限瀛洲。我岂不欲往，大海路阻修。
　　神仙但闻说，灵药不可求。长生无得者，举世如蜉蝣。
　　逝者不重回，存者难久留。踟蹰未死间，何苦怀百忧。
　　念此忽内热，坐看成白头。举杯还独饮，顾影自献酬。
　　心与口相约，未醉勿言休。今朝不尽醉，知有明朝不。
　　不见郭门外，累累坟与丘。月明愁杀人，黄蒿风飕飕。
　　死者若有知，悔不秉烛游。
　　吾闻浔阳郡，昔有陶征君。爱酒不爱名，忧醒不忧贫。
　　尝为彭泽令，在官才八旬。愀然忽不乐，挂印著公门。
　　口吟归去来，头戴漉酒巾。人吏留不得，直入故山云。
　　归来五柳下，还以酒养真。人间荣与利，摆落如泥尘。
　　先生去已久，纸墨有遗文。篇篇劝我饮，此外无所云。
　　我从老大来，窃慕其为人。其他不可及，且效醉昏昏。
　　楚王疑忠臣，江南放屈平。晋朝轻高士，林下弃刘伶。
　　一人常独醉，一人常独醒。醒者多苦志，醉者多欢情。
　　欢情信独善，苦志竟何成。兀傲瓮间卧，憔悴泽畔行。
　　彼忧而此乐，道理甚分明。愿君且饮酒，勿思身后名。
　　有一燕赵士，言貌甚奇瑰。日日酒家去，脱衣典数杯。
　　问君何落拓，云仆生草莱。地寒命且薄，徒抱王佐才。
　　岂无济时策，君门乏良媒。三献寝不报，迟迟空手回。
　　亦有同门生，先升青云梯。贵贱交道绝，朱门叩不开。
　　及归种禾黍，三岁旱为灾。入山烧黄白，一旦化为灰。
　　蹉跎五十馀，生世苦不谐。处处去不得，却归酒中来。
　　南巷有贵人，高盖驷马车。我问何所苦，四十垂白须。
　　答云君不知，位重多忧虞。北里有寒士，瓮牖绳为枢。
　　出扶桑枣杖，入卧蜗牛庐。散贱无忧患，心安体亦舒。
　　东邻有富翁，藏货遍五都。东京收粟帛，西市鬻金珠。
　　朝营暮计算，昼夜不安居。西舍有贫者，匹妇配匹夫。
　　布裙行赁舂，裋褐坐佣书。以此求口食，一饱欣有馀。
　　贵贱与贫富，高下虽有殊。忧乐与利害，彼此不相逾。
　　是以达人观，万化同一途。但未知生死，胜负两何如。
　　迟疑未知间，且以酒为娱。
　　济水澄而洁，河水浑而黄。交流列四渎，清浊不相伤。
　　太公战牧野，伯夷饿首阳。同时号贤圣，进退不相妨。
　　谓天不爱民，胡为生稻粱。谓天果爱民，胡为生豺狼。
　　谓神福善人，孔圣竟栖遑。谓神祸淫人，暴秦终霸王。
　　颜回与黄宪，何辜早夭亡。蝮蛇与鸩鸟，何得寿延长。
　　物理不可测，神道亦难量。举头仰问天，天色但苍苍。
　　唯当多种黍，日醉手中觞。

　　　　　　　　　　　　　　卷四百二十九

卷429_1 「自题写真（时为翰林学士）」白居易
　　我貌不自识，李放写我真。静观神与骨，合是山中人。
　　蒲柳质易朽，麋鹿心难驯。何事赤墀上，五年为侍臣。
　　况多刚狷性，难与世同尘。不惟非贵相，但恐生祸因。
　　宜当早罢去，收取云泉身。

卷429_2 「遣怀（自此后诗在渭村作）」白居易
　　寓心身体中，寓性方寸内。此身是外物，何足苦忧爱。
　　况有假饰者，华簪及高盖。此又疏于身，复在外物外。
　　操之多惴栗，失之又悲悔。乃知名与器，得丧俱为害。
　　颓然环堵客，萝蕙为巾带。自得此道来，身穷心甚泰。

卷429_3 「渭上偶钓」白居易
　　渭水如镜色，中有鲤与鲂。偶持一竿竹，悬钓在其傍。
　　微风吹钓丝，袅袅十尺长。谁知对鱼坐，心在无何乡。
　　昔有白头人，亦钓此渭阳。钓人不钓鱼，七十得文王。
　　况我垂钓意，人鱼又兼忘。无机两不得，但弄秋水光。
　　兴尽钓亦罢，归来饮我觞。

卷429_4 「隐几」白居易
　　身适忘四支，心适忘是非。既适又忘适，不知吾是谁。
　　百体如槁木，兀然无所知。方寸如死灰，寂然无所思。
　　今日复明日，身心忽两遗。行年三十九，岁暮日斜时。
　　四十心不动，吾今其庶几。

卷429_5 「春眠」白居易
　　新浴肢体畅，独寝神魂安。况因夜深坐，遂成日高眠。
　　春被薄亦暖，朝窗深更闲。却忘人间事，似得枕上仙。
　　至适无梦想，大和难名言。全胜彭泽醉，欲敌曹溪禅。
　　何物呼我觉，伯劳声关关。起来妻子笑，生计春茫然。

卷429_6 「闲居」白居易
　　空腹一盏粥，饥食有馀味。南檐半床日，暖卧因成睡。
　　绵袍拥两膝，竹几支双臂。从旦直至昏，身心一无事。
　　心足即为富，身闲乃当贵。富贵在此中，何必居高位。
　　君看裴相国，金紫光照地。心苦头尽白，才年四十四。
　　乃知高盖车，乘者多忧畏。

卷429_7 「夏日」白居易
　　东窗晚无热，北户凉有风。尽日坐复卧，不离一室中。
　　中心本无系，亦与出门同。

卷429_8 「适意二首」白居易
　　十年为旅客，常有饥寒愁。三年作谏官，复多尸素羞。
　　有酒不暇饮，有山不得游。岂无平生志，拘牵不自由。
　　一朝归渭上，泛如不系舟。置心世事外，无喜亦无忧。
　　终日一蔬食，终年一布裘。寒来弥懒放，数日一梳头。
　　朝睡足始起，夜酌醉即休。人心不过适，适外复何求。
　　早岁从旅游，颇谙时俗意。中年忝班列，备见朝廷事。
　　作客诚已难，为臣尤不易。况余方且介，举动多忤累。
　　直道速我尤，诡遇非吾志。胸中十年内，消尽浩然气。
　　自从返田亩，顿觉无忧愧。蟠木用难施，浮云心易遂。
　　悠悠身与世，从此两相弃。

卷429_9 「首夏病间」白居易
　　我生来几时，万有四千日。自省于其间，非忧即有疾。
　　老去虑渐息，年来病初愈。忽喜身与心，泰然两无苦。
　　况兹孟夏月，清和好时节。微风吹袷衣，不寒复不热。
　　移榻树阴下，竟日何所为。或饮一瓯茗，或吟两句诗。
　　内无忧患迫，外无职役羁。此日不自适，何时是适时。

卷429_10 「晚春酤酒」白居易
　　百花落如雪，两鬓垂作丝。春去有来日，我老无少时。
　　人生待富贵，为乐常苦迟。不如贫贱日，随分开愁眉。
　　卖我所乘马，典我旧朝衣。尽将酤酒饮，酩酊步行归。
　　名姓日隐晦，形骸日变衰。醉卧黄公肆，人知我是谁。

卷429_11 「兰若寓居」白居易
　　名宦老慵求，退身安草野。家园病懒归，寄居在兰若。
　　薜衣换簪组，藜杖代车马。行止辄自由，甚觉身潇洒。
　　晨游南坞上，夜息东庵下。人间千万事，无有关心者。

卷429_12 「麹生访宿」白居易
　　西斋寂已暮，叩门声樀樀。知是君宿来，自拂尘埃席。
　　村家何所有，茶果迎来客。贫静似僧居，竹林依四壁。
　　厨灯斜影出，檐雨馀声滴。不是爱闲人，肯来同此夕。

卷429_13 「闻庾七左降，因咏所怀」白居易
　　我病卧渭北，君老谪巴东。相悲一长叹，薄命与君同。
　　既叹还自哂，哂叹两未终。后心诮前意，所见何迷蒙。
　　人生大块间，如鸿毛在风。或飘青云上，或落泥涂中。
　　衮服相天下，倘来非我通。布衣委草莽，偶去非吾穷。
　　外物不可必，中怀须自空。无令怏怏气，留滞在心胸。

卷429_14 「答卜者」白居易
　　病眼昏似夜，衰鬓飒如秋。除却须衣食，平生百事休。
　　知君善易者，问我决疑不。不卜非他故，人间无所求。

卷429_15 「归田三首」白居易
　　人生何所欲，所欲唯两端。中人爱富贵，高士慕神仙。
　　神仙须有籍，富贵亦在天。莫恋长安道，莫寻方丈山。
　　西京尘浩浩，东海浪漫漫。金门不可入，琪树何由攀。
　　不如归山下，如法种春田。
　　种田意已决，决意复何如。卖马买犊使，徒步归田庐。
　　迎春治耒耜，候雨辟菑畬。策杖田头立，躬亲课仆夫。
　　吾闻老农言，为稼慎在初。所施不卤莽，其报必有馀。
　　上求奉王税，下望备家储。安得放慵惰，拱手而曳裾。
　　学农未为鄙，亲友勿笑余。更待明年后，自拟执犁锄。
　　三十为近臣，腰间鸣佩玉。四十为野夫，田中学锄谷。
　　何言十年内，变化如此速。此理固是常，穷通相倚伏。
　　为鱼有深水，为鸟有高木。何必守一方，窘然自牵束。
　　化吾足为马，吾因以行陆。化吾手为弹，吾因以求肉。
　　形骸为异物，委顺心犹足。幸得且归农，安知不为福。
　　况吾行欲老，瞥若风前烛。孰能俄顷间，将心系荣辱。

卷429_16 「秋游原上」白居易
　　七月行已半，早凉天气清。清晨起巾栉，徐步出柴荆。
　　露杖筇竹冷，风襟越蕉轻。闲携弟侄辈，同上秋原行。
　　新枣未全赤，晚瓜有馀馨。依依田家叟，设此相逢迎。
　　自我到此村，往来白发生。村中相识久，老幼皆有情。
　　留连向暮归，树树风蝉声。是时新雨足，禾黍夹道青。
　　见此令人饱，何必待西成。

卷429_17 「九日登西原宴望（同诸兄弟作）」白居易
　　病爱枕席凉，日高眠未辍。弟兄呼我起，今日重阳节。
　　起登西原望，怀抱同一豁。移座就菊丛，糕酒前罗列。
　　虽无丝与管，歌笑随情发。白日未及倾，颜酡耳已热。
　　酒酣四向望，六合何空阔。天地自久长，斯人几时活。
　　请看原下村，村人死不歇。一村四十家，哭葬无虚月。
　　指此各相勉，良辰且欢悦。

卷429_18 「寄同病者」白居易
　　三十生二毛，早衰为沉疴。四十官七品，拙宦非由他。
　　年颜日枯槁，时命日蹉跎。岂独我如此，圣贤无奈何。
　　回观亲旧中，举目尤可嗟。或有终老者，沉贱如泥沙。
　　或有始壮者，飘忽如风花。穷饿与夭促，不如我者多。
　　以此反自慰，常得心平和。寄言同病者，回叹且为歌。

卷429_19 「游蓝田山卜居」白居易
　　脱置腰下组，摆落心中尘。行歌望山去，意似归乡人。
　　朝蹋玉峰下，暮寻蓝水滨。拟求幽僻地，安置疏慵身。
　　本性便山寺，应须旁悟真。

卷429_20 「村雪夜坐」白居易
　　南窗背灯坐，风霰暗纷纷。寂寞深村夜，残雁雪中闻。

卷429_21 「东园玩菊」白居易
　　少年昨已去，芳岁今又阑。如何寂寞意，复此荒凉园。
　　园中独立久，日澹风露寒。秋蔬尽芜没，好树亦凋残。
　　唯有数丛菊，新开篱落间。携觞聊就酌，为尔一留连。
　　忆我少小日，易为兴所牵。见酒无时节，未饮已欣然。
　　近从年长来，渐觉取乐难。常恐更衰老，强饮亦无欢。
　　顾谓尔菊花，后时何独鲜。诚知不为我，借尔暂开颜。

卷429_22 「观稼」白居易
　　世役不我牵，身心常自若。晚出看田亩，闲行旁村落。
　　累累绕场稼，啧啧群飞雀。年丰岂独人，禽鸟声亦乐。
　　田翁逢我喜，默起具尊杓。敛手笑相延，社酒有残酌。
　　愧兹勤且敬，藜杖为淹泊。言动任天真，未觉农人恶。
　　停杯问生事，夫种妻儿获。筋力苦疲劳，衣食常单薄。
　　自惭禄仕者，曾不营农作。饥食无所劳，何殊卫人鹤。

卷429_23 「闻哭者」白居易
　　昨日南邻哭，哭声一何苦。云是妻哭夫，夫年二十五。
　　今朝北里哭，哭声又何切。云是母哭儿，儿年十七八。
　　四邻尚如此，天下多夭折。乃知浮世人，少得垂白发。
　　余今过四十，念彼聊自悦。从此明镜中，不嫌头似雪。

卷429_24 「新构亭台，示诸弟侄」白居易
　　平台高数尺，台上结茅茨。东西疏二牖，南北开两扉。
　　芦帘前后卷，竹簟当中施。清泠白石枕，疏凉黄葛衣。
　　开襟向风坐，夏日如秋时。啸傲颇有趣，窥临不知疲。
　　东窗对华山，三峰碧参差。南檐当渭水，卧见云帆飞。
　　仰摘枝上果，俯折畦中葵。足以充饥渴，何必慕甘肥。
　　况有好群从，旦夕相追随。

卷429_25 「自吟拙什，因有所怀」白居易
　　懒病每多暇，暇来何所为。未能抛笔砚，时作一篇诗。
　　诗成淡无味，多被众人嗤。上怪落声韵，下嫌拙言词。
　　时时自吟咏，吟罢有所思。苏州及彭泽，与我不同时。
　　此外复谁爱，唯有元微之。谪向江陵府，三年作判司。
　　相去二千里，诗成远不知。

卷429_26 「东坡秋意，寄元八」白居易
　　寥落野陂畔，独行思有馀。秋荷病叶上，白露大如珠。
　　忽忆同赏地，曲江东北隅。秋池少游客，唯我与君俱。
　　啼蛩隐红蓼，瘦马蹋青芜。当时与今日，俱是暮秋初。
　　节物苦相似，时景亦无馀。唯有人分散，经年不得书。

卷429_27 「闲居」白居易
　　深闭竹间扉，静扫松下地。独啸晚风前，何人知此意。
　　看山尽日坐，枕帙移时睡。谁能从我游，使君心无事。

卷429_28 「咏拙」白居易
　　所禀有巧拙，不可改者性。所赋有厚薄，不可移者命。
　　我性愚且蠢，我命薄且屯。问我何以知，所知良有因。
　　亦曾举两足，学人蹋红尘。从兹知性拙，不解转如轮。
　　亦曾奋六翮，高飞到青云。从兹知命薄，摧落不逡巡。
　　慕贵而厌贱，乐富而恶贫。同此天地间，我岂异于人。
　　性命苟如此，反则成苦辛。以此自安分，虽穷每欣欣。
　　葺茅为我庐，编蓬为我门。缝布作袍被，种谷充盘飧。
　　静读古人书，闲钓清渭滨。优哉复游哉，聊以终吾身。

卷429_29 「咏慵」白居易
　　有官慵不选，有田慵不农。屋穿慵不葺，衣裂慵不缝。
　　有酒慵不酌，无异尊常空。有琴慵不弹，亦与无弦同。
　　家人告饭尽，欲炊慵不舂。亲朋寄书至，欲读慵开封。
　　尝闻嵇叔夜，一生在慵中。弹琴复锻铁，比我未为慵。

卷429_30 「冬夜」白居易
　　家贫亲爱散，身病交游罢。眼前无一人，独掩村斋卧。
　　冷落灯火暗，离披帘幕破。策策窗户前，又闻新雪下。
　　长年渐省睡，夜半起端坐。不学坐忘心，寂莫安可过。
　　兀然身寄世，浩然心委化。如此来四年，一千三百夜。

卷429_31 「村中留李三固言宿」白居易
　　平生早游宦，不道无亲故。如我与君心，相知应有数。
　　春明门前别，金氏陂中遇。村酒两三杯，相留寒日暮。
　　勿嫌村酒薄，聊酌论心素。请君少踟蹰，系马门前树。
　　明年身若健，便拟江湖去。他日纵相思，知君无觅处。
　　后会既茫茫，今宵君且住。

卷429_32 「友人夜访」白居易
　　檐间清风簟，松下明月杯。幽意正如此，况乃故人来。

卷429_33 「游悟真寺诗（一百三十韵）」白居易
　　元和九年秋，八月月上弦。我游悟真寺，寺在王顺山。
　　去山四五里，先闻水潺湲。自兹舍车马，始涉蓝溪湾。
　　手拄青竹杖，足蹋白石滩。渐怪耳目旷，不闻人世喧。
　　山下望山上，初疑不可攀。谁知中有路，盘折通岩巅。
　　一息幡竿下，再休石龛边。龛间长丈馀，门户无扃关。
　　仰窥不见人，石发垂若鬟。惊出白蝙蝠，双飞如雪翻。
　　回首寺门望，青崖夹朱轩。如擘山腹开，置寺于其间。
　　入门无平地，地窄虚空宽。房廊与台殿，高下随峰峦。
　　岩崿无撮土，树木多瘦坚。根株抱石长，屈曲虫蛇蟠。
　　松桂乱无行，四时郁芊芊。枝梢袅青翠，韵若风中弦。
　　日月光不透，绿阴相交延。幽鸟时一声，闻之似寒蝉。
　　首憩宾位亭，就坐未及安。须臾开北户，万里明豁然。
　　拂檐虹霏微，绕栋云回旋。赤日间白雨，阴晴同一川。
　　野绿簇草树，眼界吞秦原。渭水细不见，汉陵小于拳。
　　却顾来时路，萦纡映朱栏。历历上山人，一一遥可观。
　　前对多宝塔，风铎鸣四端。栾栌与户牖，恰恰金碧繁。
　　云昔迦叶佛，此地坐涅槃。至今铁钵在，当底手迹穿。
　　西开玉像殿，白佛森比肩。斗薮尘埃衣，礼拜冰雪颜。
　　叠霜为袈裟，贯雹为华鬘.逼观疑鬼功，其迹非雕镌。
　　次登观音堂，未到闻栴檀。上阶脱双履，敛足升净筵。
　　六楹排玉镜，四座敷金钿。黑夜自光明，不待灯烛燃。
　　众宝互低昂，碧珮珊瑚幡。风来似天乐，相触声珊珊。
　　白珠垂露凝，赤珠滴血殷。点缀佛髻上，合为七宝冠。
　　双瓶白琉璃，色若秋水寒。隔瓶见舍利，圆转如金丹。
　　玉笛何代物，天人施祇园。吹如秋鹤声，可以降灵仙。
　　是时秋方中，三五月正圆。宝堂豁三门，金魄当其前。
　　月与宝相射，晶光争鲜妍。照人心骨冷，竟夕不欲眠。
　　晓寻南塔路，乱竹低婵娟。林幽不逢人，寒蝶飞翾翾.
　　山果不识名，离离夹道蕃。足以疗饥乏，摘尝味甘酸。
　　道南蓝谷神，紫伞白纸钱。若岁有水旱，诏使修蘋蘩。
　　以地清净故，献奠无荤膻。危石叠四五，pI嵬欹且刓.
　　造物者何意，堆在岩东偏。冷滑无人迹，苔点如花笺。
　　我来登上头，下临不测渊。目眩手足掉，不敢低头看。
　　风从石下生，薄人而上抟。衣服似羽翮，开张欲飞鶱.
　　gf々三面峰，峰尖刀剑攒。往往白云过，决开露青天。
　　西北日落时，夕晖红团团。千里翠屏外，走下丹砂丸。
　　东南月上时，夜气青漫漫。百丈碧潭底，写出黄金盘。
　　蓝水色似蓝，日夜长潺潺。周回绕山转，下视如青环。
　　或铺为慢流，或激为奔湍。泓澄最深处，浮出蛟龙涎。
　　侧身入其中，悬磴尤险艰。扪萝蹋樛木，下逐饮涧猿。
　　雪迸起白鹭，锦跳惊红鳣.歇定方盥漱，濯去支体烦。
　　浅深皆洞彻，可照脑与肝。但爱清见底，欲寻不知源。
　　东崖饶怪石，积甃苍琅玕.温润发于外，其间韫玙璠.
　　卞和死已久，良玉多弃捐。或时泄光彩，夜与星月连。
　　中顶最高峰，拄天青玉竿。q0p0上不得，岂我能攀援。
　　上有白莲池，素葩覆清澜。闻名不可到，处所非人寰。
　　又有一片石，大如方尺砖。插在半壁上，其下万仞悬。
　　云有过去师，坐得无生禅。号为定心石，长老世相传。
　　却上谒仙祠，蔓草生绵绵。昔闻王氏子，羽化升上玄。
　　其西晒药台，犹对芝朮田。时复明月夜，上闻黄鹤言。
　　回寻画龙堂，二叟鬓发斑。想见听法时，欢喜礼印坛。
　　复归泉窟下，化作龙蜿蜒。阶前石孔在，欲雨生白烟。
　　往有写经僧，身静心精专。感彼云外鸽，群飞千翩翩。
　　来添砚中水，去吸岩底泉。一日三往复，时节长不愆。
　　经成号圣僧，弟子名杨难。诵此莲花偈，数满百亿千。
　　身坏口不坏，舌根如红莲。颅骨今不见，石函尚存焉。
　　粉壁有吴画，笔彩依旧鲜。素屏有褚书，墨色如新干。
　　灵境与异迹，周览无不殚。一游五昼夜，欲返仍盘桓。
　　我本山中人，误为时网牵。牵率使读书，推挽令效官。
　　既登文字科，又忝谏诤员。拙直不合时，无益同素餐。
　　以此自惭惕，戚戚常寡欢。无成心力尽，未老形骸残。
　　今来脱簪组，始觉离忧患。及为山水游，弥得纵疏顽。
　　野麋断羁绊，行走无拘挛。池鱼放入海，一往何时还。
　　身著居士衣，手把南华篇。终来此山住，永谢区中缘。
　　我今四十馀，从此终身闲。若以七十期，犹得三十年。

卷429_34 「酬张十八访宿见赠（自此后诗为赞善大夫时所作）」白居易
　　昔我为近臣，君常稀到门。今我官职冷，君君来往频。
　　我受狷介性，立为顽拙身。平生虽寡合，合即无缁磷。
　　况君秉高义，富贵视如云。五侯三相家，眼冷不见君。
　　问其所与游，独言韩舍人。其次即及我，我愧非其伦。
　　胡为谬相爱，岁晚逾勤勤。落然颓檐下，一话夜达晨。
　　床单食味薄，亦不嫌我贫。日高上马去，相顾犹逡巡。
　　长安久无雨，日赤风昏昏。怜君将病眼，为我犯埃尘。
　　远从延康里，来访曲江滨。所重君子道，不独愧相亲。

卷429_35 「朝归书寄元八」白居易
　　进入阁前拜，退就廊下餐。归来昭国里，人卧马歇鞍。
　　却睡至日午，起坐心浩然。况当好时节，雨后清和天。
　　柿树绿阴合，王家庭院宽。瓶中鄠县酒，墙上终南山。
　　独眠仍独坐，开襟当风前。禅师与诗客，次第来相看。
　　要语连夜语，须眠终日眠。除非奉朝谒，此外无别牵。
　　年长身且健，官贫心甚安。幸无急病痛，不至苦饥寒。
　　自此聊以适，外缘不能干。唯应静者信，难为动者言。
　　台中元侍御，早晚作郎官。未作郎官际，无人相伴闲。

卷429_36 「酬吴七见寄」白居易
　　曲江有病客，寻常多掩关。又闻马死来，不出身更闲。
　　闻有送书者，自起出门看。素缄署丹字，中有琼瑶篇。
　　口吟耳自听，当暑忽翛然。似漱寒玉冰，如闻商风弦。
　　首章叹时节，末句思笑言。懒慢不相访，隔街如隔山。
　　尝闻陶潜语，心远地自偏。君住安邑里，左右车徒喧。
　　竹药闭深院，琴尊开小轩。谁知市南地，转作壶中天。
　　君本上清人，名在石堂间。不知有何过，谪作人间仙。
　　常恐岁月满，飘然归紫烟。莫忘蜉蝣内，进士有同年。

卷429_37 「昭国闲居」白居易
　　贫闲日高起，门巷昼寂寂。时暑放朝参，天阴少人客。
　　槐花满田地，仅绝人行迹。独在一床眠，清凉风雨夕。
　　勿嫌坊曲远，近即多牵役。勿嫌禄俸薄，厚即多忧责。
　　平生尚恬旷，老大宜安适。何以养吾真，官闲居处僻。

卷429_38 「喜陈兄至」白居易
　　黄鸟啼欲歇，青梅结半成。坐怜春物尽，起入东园行。
　　携觞懒独酌，忽闻叩门声。闲人犹喜至，何况是陈兄。
　　从容尽日语，稠叠长年情。勿轻一盏酒，可以话平生。

卷429_39 「赠杓直」白居易
　　世路重禄位，栖栖者孔宣。人情爱年寿，夭死者颜渊。
　　二人如何人，不奈命与天。我今信多幸，抚己愧前贤。
　　已年四十四，又为五品官。况兹知足外，别有所安焉。
　　早年以身代，直赴逍遥篇。近岁将心地，回向南宗禅。
　　外顺世间法，内脱区中缘。进不厌朝市，退不恋人寰。
　　自吾得此心，投足无不安。体非导引适，意无江湖闲。
　　有兴或饮酒，无事多掩关。寂静夜深坐，安稳日高眠。
　　秋不苦长夜，春不惜流年。委形老小外，忘怀生死间。
　　昨日共君语，与余心膂然。此道不可道，因君聊强言。

卷429_40 「寄张十八」白居易
　　饥止一簟食，渴止一壶浆。出入止一马，寝兴止一床。
　　此外无长物，于我有若亡。胡然不知足，名利心遑遑。
　　念兹弥懒放，积习遂为常。经旬不出门，竟日不下堂。
　　同病者张生，贫僻住延康。慵中每相忆，此意未能忘。
　　迢迢青槐街，相去八九坊。秋来未相见，应有新诗章。
　　早晚来同宿，天气转清凉。

卷429_41 「题玉泉寺」白居易
　　湛湛玉泉色，悠悠浮云身。闲心对定水，清净两无尘。
　　手把青筇杖，头戴白纶巾。兴尽下山去，知我是谁人。

卷429_42 「朝回游城南」白居易
　　朝退马未困，秋初日犹长。回辔城南去，郊野正清凉。
　　水竹夹小径，萦回绕川冈。仰看晚山色，俯弄秋泉光。
　　青松系我马，白石为我床。常时簪组累，此日和身忘。
　　旦随鹓鹭末，暮游鸥鹤旁。机心一以尽，两处不乱行。
　　谁辨心与迹，非行亦非藏。

卷429_43 「舟行（江州路上作）」白居易
　　帆影日渐高，闲眠犹未起。起问鼓枻人，已行三十里。
　　船头有行灶，炊稻烹红鲤。饱食起婆娑，盥漱秋江水。
　　平生沧浪意，一旦来游此。何况不失家，舟中载妻子。

卷429_44 「湓浦早冬」白居易
　　浔阳孟冬月，草木未全衰。祇抵长安陌，凉风八月时。
　　日西湓水曲，独行吟旧诗。蓼花始零落，蒲叶稍离披。
　　但作城中想，何异曲江池。

卷429_45 「江州雪」白居易
　　新雪满前山，初晴好天气。日西骑马出，忽有京都意。
　　城柳方缀花，檐冰才结穗。须臾风日暖，处处皆飘坠。
　　行吟赏未足，坐叹销何易。犹胜岭南看，雰雰不到地。
　　http://www.beitso.com

卷四百二十九

卷429_1 「自题写真（时为翰林学士）」白居易
　　我貌不自识，李放写我真。静观神与骨，合是山中人。
　　蒲柳质易朽，麋鹿心难驯。何事赤墀上，五年为侍臣。
　　况多刚狷性，难与世同尘。不惟非贵相，但恐生祸因。
　　宜当早罢去，收取云泉身。

卷429_2 「遣怀（自此后诗在渭村作）」白居易
　　寓心身体中，寓性方寸内。此身是外物，何足苦忧爱。
　　况有假饰者，华簪及高盖。此又疏于身，复在外物外。
　　操之多惴栗，失之又悲悔。乃知名与器，得丧俱为害。
　　颓然环堵客，萝蕙为巾带。自得此道来，身穷心甚泰。

卷429_3 「渭上偶钓」白居易
　　渭水如镜色，中有鲤与鲂。偶持一竿竹，悬钓在其傍。
　　微风吹钓丝，袅袅十尺长。谁知对鱼坐，心在无何乡。
　　昔有白头人，亦钓此渭阳。钓人不钓鱼，七十得文王。
　　况我垂钓意，人鱼又兼忘。无机两不得，但弄秋水光。
　　兴尽钓亦罢，归来饮我觞。

卷429_4 「隐几」白居易
　　身适忘四支，心适忘是非。既适又忘适，不知吾是谁。
　　百体如槁木，兀然无所知。方寸如死灰，寂然无所思。
　　今日复明日，身心忽两遗。行年三十九，岁暮日斜时。
　　四十心不动，吾今其庶几。

卷429_5 「春眠」白居易
　　新浴肢体畅，独寝神魂安。况因夜深坐，遂成日高眠。
　　春被薄亦暖，朝窗深更闲。却忘人间事，似得枕上仙。
　　至适无梦想，大和难名言。全胜彭泽醉，欲敌曹溪禅。
　　何物呼我觉，伯劳声关关。起来妻子笑，生计春茫然。

卷429_6 「闲居」白居易
　　空腹一盏粥，饥食有馀味。南檐半床日，暖卧因成睡。
　　绵袍拥两膝，竹几支双臂。从旦直至昏，身心一无事。
　　心足即为富，身闲乃当贵。富贵在此中，何必居高位。
　　君看裴相国，金紫光照地。心苦头尽白，才年四十四。
　　乃知高盖车，乘者多忧畏。

卷429_7 「夏日」白居易
　　东窗晚无热，北户凉有风。尽日坐复卧，不离一室中。
　　中心本无系，亦与出门同。

卷429_8 「适意二首」白居易
　　十年为旅客，常有饥寒愁。三年作谏官，复多尸素羞。
　　有酒不暇饮，有山不得游。岂无平生志，拘牵不自由。
　　一朝归渭上，泛如不系舟。置心世事外，无喜亦无忧。
　　终日一蔬食，终年一布裘。寒来弥懒放，数日一梳头。
　　朝睡足始起，夜酌醉即休。人心不过适，适外复何求。
　　早岁从旅游，颇谙时俗意。中年忝班列，备见朝廷事。
　　作客诚已难，为臣尤不易。况余方且介，举动多忤累。
　　直道速我尤，诡遇非吾志。胸中十年内，消尽浩然气。
　　自从返田亩，顿觉无忧愧。蟠木用难施，浮云心易遂。
　　悠悠身与世，从此两相弃。

卷429_9 「首夏病间」白居易
　　我生来几时，万有四千日。自省于其间，非忧即有疾。
　　老去虑渐息，年来病初愈。忽喜身与心，泰然两无苦。
　　况兹孟夏月，清和好时节。微风吹袷衣，不寒复不热。
　　移榻树阴下，竟日何所为。或饮一瓯茗，或吟两句诗。
　　内无忧患迫，外无职役羁。此日不自适，何时是适时。

卷429_10 「晚春酤酒」白居易
　　百花落如雪，两鬓垂作丝。春去有来日，我老无少时。
　　人生待富贵，为乐常苦迟。不如贫贱日，随分开愁眉。
　　卖我所乘马，典我旧朝衣。尽将酤酒饮，酩酊步行归。
　　名姓日隐晦，形骸日变衰。醉卧黄公肆，人知我是谁。

卷429_11 「兰若寓居」白居易
　　名宦老慵求，退身安草野。家园病懒归，寄居在兰若。
　　薜衣换簪组，藜杖代车马。行止辄自由，甚觉身潇洒。
　　晨游南坞上，夜息东庵下。人间千万事，无有关心者。

卷429_12 「麹生访宿」白居易
　　西斋寂已暮，叩门声樀樀。知是君宿来，自拂尘埃席。
　　村家何所有，茶果迎来客。贫静似僧居，竹林依四壁。
　　厨灯斜影出，檐雨馀声滴。不是爱闲人，肯来同此夕。

卷429_13 「闻庾七左降，因咏所怀」白居易
　　我病卧渭北，君老谪巴东。相悲一长叹，薄命与君同。
　　既叹还自哂，哂叹两未终。后心诮前意，所见何迷蒙。
　　人生大块间，如鸿毛在风。或飘青云上，或落泥涂中。
　　衮服相天下，倘来非我通。布衣委草莽，偶去非吾穷。
　　外物不可必，中怀须自空。无令怏怏气，留滞在心胸。

卷429_14 「答卜者」白居易
　　病眼昏似夜，衰鬓飒如秋。除却须衣食，平生百事休。
　　知君善易者，问我决疑不。不卜非他故，人间无所求。

卷429_15 「归田三首」白居易
　　人生何所欲，所欲唯两端。中人爱富贵，高士慕神仙。
　　神仙须有籍，富贵亦在天。莫恋长安道，莫寻方丈山。
　　西京尘浩浩，东海浪漫漫。金门不可入，琪树何由攀。
　　不如归山下，如法种春田。
　　种田意已决，决意复何如。卖马买犊使，徒步归田庐。
　　迎春治耒耜，候雨辟菑畬。策杖田头立，躬亲课仆夫。
　　吾闻老农言，为稼慎在初。所施不卤莽，其报必有馀。
　　上求奉王税，下望备家储。安得放慵惰，拱手而曳裾。
　　学农未为鄙，亲友勿笑余。更待明年后，自拟执犁锄。
　　三十为近臣，腰间鸣佩玉。四十为野夫，田中学锄谷。
　　何言十年内，变化如此速。此理固是常，穷通相倚伏。
　　为鱼有深水，为鸟有高木。何必守一方，窘然自牵束。
　　化吾足为马，吾因以行陆。化吾手为弹，吾因以求肉。
　　形骸为异物，委顺心犹足。幸得且归农，安知不为福。
　　况吾行欲老，瞥若风前烛。孰能俄顷间，将心系荣辱。

卷429_16 「秋游原上」白居易
　　七月行已半，早凉天气清。清晨起巾栉，徐步出柴荆。
　　露杖筇竹冷，风襟越蕉轻。闲携弟侄辈，同上秋原行。
　　新枣未全赤，晚瓜有馀馨。依依田家叟，设此相逢迎。
　　自我到此村，往来白发生。村中相识久，老幼皆有情。
　　留连向暮归，树树风蝉声。是时新雨足，禾黍夹道青。
　　见此令人饱，何必待西成。

卷429_17 「九日登西原宴望（同诸兄弟作）」白居易
　　病爱枕席凉，日高眠未辍。弟兄呼我起，今日重阳节。
　　起登西原望，怀抱同一豁。移座就菊丛，糕酒前罗列。
　　虽无丝与管，歌笑随情发。白日未及倾，颜酡耳已热。
　　酒酣四向望，六合何空阔。天地自久长，斯人几时活。
　　请看原下村，村人死不歇。一村四十家，哭葬无虚月。
　　指此各相勉，良辰且欢悦。

卷429_18 「寄同病者」白居易
　　三十生二毛，早衰为沉疴。四十官七品，拙宦非由他。
　　年颜日枯槁，时命日蹉跎。岂独我如此，圣贤无奈何。
　　回观亲旧中，举目尤可嗟。或有终老者，沉贱如泥沙。
　　或有始壮者，飘忽如风花。穷饿与夭促，不如我者多。
　　以此反自慰，常得心平和。寄言同病者，回叹且为歌。

卷429_19 「游蓝田山卜居」白居易
　　脱置腰下组，摆落心中尘。行歌望山去，意似归乡人。
　　朝蹋玉峰下，暮寻蓝水滨。拟求幽僻地，安置疏慵身。
　　本性便山寺，应须旁悟真。

卷429_20 「村雪夜坐」白居易
　　南窗背灯坐，风霰暗纷纷。寂寞深村夜，残雁雪中闻。

卷429_21 「东园玩菊」白居易
　　少年昨已去，芳岁今又阑。如何寂寞意，复此荒凉园。
　　园中独立久，日澹风露寒。秋蔬尽芜没，好树亦凋残。
　　唯有数丛菊，新开篱落间。携觞聊就酌，为尔一留连。
　　忆我少小日，易为兴所牵。见酒无时节，未饮已欣然。
　　近从年长来，渐觉取乐难。常恐更衰老，强饮亦无欢。
　　顾谓尔菊花，后时何独鲜。诚知不为我，借尔暂开颜。

卷429_22 「观稼」白居易
　　世役不我牵，身心常自若。晚出看田亩，闲行旁村落。
　　累累绕场稼，啧啧群飞雀。年丰岂独人，禽鸟声亦乐。
　　田翁逢我喜，默起具尊杓。敛手笑相延，社酒有残酌。
　　愧兹勤且敬，藜杖为淹泊。言动任天真，未觉农人恶。
　　停杯问生事，夫种妻儿获。筋力苦疲劳，衣食常单薄。
　　自惭禄仕者，曾不营农作。饥食无所劳，何殊卫人鹤。

卷429_23 「闻哭者」白居易
　　昨日南邻哭，哭声一何苦。云是妻哭夫，夫年二十五。
　　今朝北里哭，哭声又何切。云是母哭儿，儿年十七八。
　　四邻尚如此，天下多夭折。乃知浮世人，少得垂白发。
　　余今过四十，念彼聊自悦。从此明镜中，不嫌头似雪。

卷429_24 「新构亭台，示诸弟侄」白居易
　　平台高数尺，台上结茅茨。东西疏二牖，南北开两扉。
　　芦帘前后卷，竹簟当中施。清泠白石枕，疏凉黄葛衣。
　　开襟向风坐，夏日如秋时。啸傲颇有趣，窥临不知疲。
　　东窗对华山，三峰碧参差。南檐当渭水，卧见云帆飞。
　　仰摘枝上果，俯折畦中葵。足以充饥渴，何必慕甘肥。
　　况有好群从，旦夕相追随。

卷429_25 「自吟拙什，因有所怀」白居易
　　懒病每多暇，暇来何所为。未能抛笔砚，时作一篇诗。
　　诗成淡无味，多被众人嗤。上怪落声韵，下嫌拙言词。
　　时时自吟咏，吟罢有所思。苏州及彭泽，与我不同时。
　　此外复谁爱，唯有元微之。谪向江陵府，三年作判司。
　　相去二千里，诗成远不知。

卷429_26 「东坡秋意，寄元八」白居易
　　寥落野陂畔，独行思有馀。秋荷病叶上，白露大如珠。
　　忽忆同赏地，曲江东北隅。秋池少游客，唯我与君俱。
　　啼蛩隐红蓼，瘦马蹋青芜。当时与今日，俱是暮秋初。
　　节物苦相似，时景亦无馀。唯有人分散，经年不得书。

卷429_27 「闲居」白居易
　　深闭竹间扉，静扫松下地。独啸晚风前，何人知此意。
　　看山尽日坐，枕帙移时睡。谁能从我游，使君心无事。

卷429_28 「咏拙」白居易
　　所禀有巧拙，不可改者性。所赋有厚薄，不可移者命。
　　我性愚且蠢，我命薄且屯。问我何以知，所知良有因。
　　亦曾举两足，学人蹋红尘。从兹知性拙，不解转如轮。
　　亦曾奋六翮，高飞到青云。从兹知命薄，摧落不逡巡。
　　慕贵而厌贱，乐富而恶贫。同此天地间，我岂异于人。
　　性命苟如此，反则成苦辛。以此自安分，虽穷每欣欣。
　　葺茅为我庐，编蓬为我门。缝布作袍被，种谷充盘飧。
　　静读古人书，闲钓清渭滨。优哉复游哉，聊以终吾身。

卷429_29 「咏慵」白居易
　　有官慵不选，有田慵不农。屋穿慵不葺，衣裂慵不缝。
　　有酒慵不酌，无异尊常空。有琴慵不弹，亦与无弦同。
　　家人告饭尽，欲炊慵不舂。亲朋寄书至，欲读慵开封。
　　尝闻嵇叔夜，一生在慵中。弹琴复锻铁，比我未为慵。

卷429_30 「冬夜」白居易
　　家贫亲爱散，身病交游罢。眼前无一人，独掩村斋卧。
　　冷落灯火暗，离披帘幕破。策策窗户前，又闻新雪下。
　　长年渐省睡，夜半起端坐。不学坐忘心，寂莫安可过。
　　兀然身寄世，浩然心委化。如此来四年，一千三百夜。

卷429_31 「村中留李三固言宿」白居易
　　平生早游宦，不道无亲故。如我与君心，相知应有数。
　　春明门前别，金氏陂中遇。村酒两三杯，相留寒日暮。
　　勿嫌村酒薄，聊酌论心素。请君少踟蹰，系马门前树。
　　明年身若健，便拟江湖去。他日纵相思，知君无觅处。
　　后会既茫茫，今宵君且住。

卷429_32 「友人夜访」白居易
　　檐间清风簟，松下明月杯。幽意正如此，况乃故人来。

卷429_33 「游悟真寺诗（一百三十韵）」白居易
　　元和九年秋，八月月上弦。我游悟真寺，寺在王顺山。
　　去山四五里，先闻水潺湲。自兹舍车马，始涉蓝溪湾。
　　手拄青竹杖，足蹋白石滩。渐怪耳目旷，不闻人世喧。
　　山下望山上，初疑不可攀。谁知中有路，盘折通岩巅。
　　一息幡竿下，再休石龛边。龛间长丈馀，门户无扃关。
　　仰窥不见人，石发垂若鬟。惊出白蝙蝠，双飞如雪翻。
　　回首寺门望，青崖夹朱轩。如擘山腹开，置寺于其间。
　　入门无平地，地窄虚空宽。房廊与台殿，高下随峰峦。
　　岩崿无撮土，树木多瘦坚。根株抱石长，屈曲虫蛇蟠。
　　松桂乱无行，四时郁芊芊。枝梢袅青翠，韵若风中弦。
　　日月光不透，绿阴相交延。幽鸟时一声，闻之似寒蝉。
　　首憩宾位亭，就坐未及安。须臾开北户，万里明豁然。
　　拂檐虹霏微，绕栋云回旋。赤日间白雨，阴晴同一川。
　　野绿簇草树，眼界吞秦原。渭水细不见，汉陵小于拳。
　　却顾来时路，萦纡映朱栏。历历上山人，一一遥可观。
　　前对多宝塔，风铎鸣四端。栾栌与户牖，恰恰金碧繁。
　　云昔迦叶佛，此地坐涅槃。至今铁钵在，当底手迹穿。
　　西开玉像殿，白佛森比肩。斗薮尘埃衣，礼拜冰雪颜。
　　叠霜为袈裟，贯雹为华鬘.逼观疑鬼功，其迹非雕镌。
　　次登观音堂，未到闻栴檀。上阶脱双履，敛足升净筵。
　　六楹排玉镜，四座敷金钿。黑夜自光明，不待灯烛燃。
　　众宝互低昂，碧珮珊瑚幡。风来似天乐，相触声珊珊。
　　白珠垂露凝，赤珠滴血殷。点缀佛髻上，合为七宝冠。
　　双瓶白琉璃，色若秋水寒。隔瓶见舍利，圆转如金丹。
　　玉笛何代物，天人施祇园。吹如秋鹤声，可以降灵仙。
　　是时秋方中，三五月正圆。宝堂豁三门，金魄当其前。
　　月与宝相射，晶光争鲜妍。照人心骨冷，竟夕不欲眠。
　　晓寻南塔路，乱竹低婵娟。林幽不逢人，寒蝶飞翾翾.
　　山果不识名，离离夹道蕃。足以疗饥乏，摘尝味甘酸。
　　道南蓝谷神，紫伞白纸钱。若岁有水旱，诏使修蘋蘩。
　　以地清净故，献奠无荤膻。危石叠四五，pI嵬欹且刓.
　　造物者何意，堆在岩东偏。冷滑无人迹，苔点如花笺。
　　我来登上头，下临不测渊。目眩手足掉，不敢低头看。
　　风从石下生，薄人而上抟。衣服似羽翮，开张欲飞鶱.
　　gf々三面峰，峰尖刀剑攒。往往白云过，决开露青天。
　　西北日落时，夕晖红团团。千里翠屏外，走下丹砂丸。
　　东南月上时，夜气青漫漫。百丈碧潭底，写出黄金盘。
　　蓝水色似蓝，日夜长潺潺。周回绕山转，下视如青环。
　　或铺为慢流，或激为奔湍。泓澄最深处，浮出蛟龙涎。
　　侧身入其中，悬磴尤险艰。扪萝蹋樛木，下逐饮涧猿。
　　雪迸起白鹭，锦跳惊红鳣.歇定方盥漱，濯去支体烦。
　　浅深皆洞彻，可照脑与肝。但爱清见底，欲寻不知源。
　　东崖饶怪石，积甃苍琅玕.温润发于外，其间韫玙璠.
　　卞和死已久，良玉多弃捐。或时泄光彩，夜与星月连。
　　中顶最高峰，拄天青玉竿。q0p0上不得，岂我能攀援。
　　上有白莲池，素葩覆清澜。闻名不可到，处所非人寰。
　　又有一片石，大如方尺砖。插在半壁上，其下万仞悬。
　　云有过去师，坐得无生禅。号为定心石，长老世相传。
　　却上谒仙祠，蔓草生绵绵。昔闻王氏子，羽化升上玄。
　　其西晒药台，犹对芝朮田。时复明月夜，上闻黄鹤言。
　　回寻画龙堂，二叟鬓发斑。想见听法时，欢喜礼印坛。
　　复归泉窟下，化作龙蜿蜒。阶前石孔在，欲雨生白烟。
　　往有写经僧，身静心精专。感彼云外鸽，群飞千翩翩。
　　来添砚中水，去吸岩底泉。一日三往复，时节长不愆。
　　经成号圣僧，弟子名杨难。诵此莲花偈，数满百亿千。
　　身坏口不坏，舌根如红莲。颅骨今不见，石函尚存焉。
　　粉壁有吴画，笔彩依旧鲜。素屏有褚书，墨色如新干。
　　灵境与异迹，周览无不殚。一游五昼夜，欲返仍盘桓。
　　我本山中人，误为时网牵。牵率使读书，推挽令效官。
　　既登文字科，又忝谏诤员。拙直不合时，无益同素餐。
　　以此自惭惕，戚戚常寡欢。无成心力尽，未老形骸残。
　　今来脱簪组，始觉离忧患。及为山水游，弥得纵疏顽。
　　野麋断羁绊，行走无拘挛。池鱼放入海，一往何时还。
　　身著居士衣，手把南华篇。终来此山住，永谢区中缘。
　　我今四十馀，从此终身闲。若以七十期，犹得三十年。

卷429_34 「酬张十八访宿见赠（自此后诗为赞善大夫时所作）」白居易
　　昔我为近臣，君常稀到门。今我官职冷，君君来往频。
　　我受狷介性，立为顽拙身。平生虽寡合，合即无缁磷。
　　况君秉高义，富贵视如云。五侯三相家，眼冷不见君。
　　问其所与游，独言韩舍人。其次即及我，我愧非其伦。
　　胡为谬相爱，岁晚逾勤勤。落然颓檐下，一话夜达晨。
　　床单食味薄，亦不嫌我贫。日高上马去，相顾犹逡巡。
　　长安久无雨，日赤风昏昏。怜君将病眼，为我犯埃尘。
　　远从延康里，来访曲江滨。所重君子道，不独愧相亲。

卷429_35 「朝归书寄元八」白居易
　　进入阁前拜，退就廊下餐。归来昭国里，人卧马歇鞍。
　　却睡至日午，起坐心浩然。况当好时节，雨后清和天。
　　柿树绿阴合，王家庭院宽。瓶中鄠县酒，墙上终南山。
　　独眠仍独坐，开襟当风前。禅师与诗客，次第来相看。
　　要语连夜语，须眠终日眠。除非奉朝谒，此外无别牵。
　　年长身且健，官贫心甚安。幸无急病痛，不至苦饥寒。
　　自此聊以适，外缘不能干。唯应静者信，难为动者言。
　　台中元侍御，早晚作郎官。未作郎官际，无人相伴闲。

卷429_36 「酬吴七见寄」白居易
　　曲江有病客，寻常多掩关。又闻马死来，不出身更闲。
　　闻有送书者，自起出门看。素缄署丹字，中有琼瑶篇。
　　口吟耳自听，当暑忽翛然。似漱寒玉冰，如闻商风弦。
　　首章叹时节，末句思笑言。懒慢不相访，隔街如隔山。
　　尝闻陶潜语，心远地自偏。君住安邑里，左右车徒喧。
　　竹药闭深院，琴尊开小轩。谁知市南地，转作壶中天。
　　君本上清人，名在石堂间。不知有何过，谪作人间仙。
　　常恐岁月满，飘然归紫烟。莫忘蜉蝣内，进士有同年。

卷429_37 「昭国闲居」白居易
　　贫闲日高起，门巷昼寂寂。时暑放朝参，天阴少人客。
　　槐花满田地，仅绝人行迹。独在一床眠，清凉风雨夕。
　　勿嫌坊曲远，近即多牵役。勿嫌禄俸薄，厚即多忧责。
　　平生尚恬旷，老大宜安适。何以养吾真，官闲居处僻。

卷429_38 「喜陈兄至」白居易
　　黄鸟啼欲歇，青梅结半成。坐怜春物尽，起入东园行。
　　携觞懒独酌，忽闻叩门声。闲人犹喜至，何况是陈兄。
　　从容尽日语，稠叠长年情。勿轻一盏酒，可以话平生。

卷429_39 「赠杓直」白居易
　　世路重禄位，栖栖者孔宣。人情爱年寿，夭死者颜渊。
　　二人如何人，不奈命与天。我今信多幸，抚己愧前贤。
　　已年四十四，又为五品官。况兹知足外，别有所安焉。
　　早年以身代，直赴逍遥篇。近岁将心地，回向南宗禅。
　　外顺世间法，内脱区中缘。进不厌朝市，退不恋人寰。
　　自吾得此心，投足无不安。体非导引适，意无江湖闲。
　　有兴或饮酒，无事多掩关。寂静夜深坐，安稳日高眠。
　　秋不苦长夜，春不惜流年。委形老小外，忘怀生死间。
　　昨日共君语，与余心膂然。此道不可道，因君聊强言。

卷429_40 「寄张十八」白居易
　　饥止一簟食，渴止一壶浆。出入止一马，寝兴止一床。
　　此外无长物，于我有若亡。胡然不知足，名利心遑遑。
　　念兹弥懒放，积习遂为常。经旬不出门，竟日不下堂。
　　同病者张生，贫僻住延康。慵中每相忆，此意未能忘。
　　迢迢青槐街，相去八九坊。秋来未相见，应有新诗章。
　　早晚来同宿，天气转清凉。

卷429_41 「题玉泉寺」白居易
　　湛湛玉泉色，悠悠浮云身。闲心对定水，清净两无尘。
　　手把青筇杖，头戴白纶巾。兴尽下山去，知我是谁人。

卷429_42 「朝回游城南」白居易
　　朝退马未困，秋初日犹长。回辔城南去，郊野正清凉。
　　水竹夹小径，萦回绕川冈。仰看晚山色，俯弄秋泉光。
　　青松系我马，白石为我床。常时簪组累，此日和身忘。
　　旦随鹓鹭末，暮游鸥鹤旁。机心一以尽，两处不乱行。
　　谁辨心与迹，非行亦非藏。

卷429_43 「舟行（江州路上作）」白居易
　　帆影日渐高，闲眠犹未起。起问鼓枻人，已行三十里。
　　船头有行灶，炊稻烹红鲤。饱食起婆娑，盥漱秋江水。
　　平生沧浪意，一旦来游此。何况不失家，舟中载妻子。

卷429_44 「湓浦早冬」白居易
　　浔阳孟冬月，草木未全衰。祇抵长安陌，凉风八月时。
　　日西湓水曲，独行吟旧诗。蓼花始零落，蒲叶稍离披。
　　但作城中想，何异曲江池。

卷429_45 「江州雪」白居易
　　新雪满前山，初晴好天气。日西骑马出，忽有京都意。
　　城柳方缀花，檐冰才结穗。须臾风日暖，处处皆飘坠。
　　行吟赏未足，坐叹销何易。犹胜岭南看，雰雰不到地。

　　　　　　　　　　　　　　　卷四百三十

卷430_1 「题浔阳楼（自此后诗江州司马时作）」白居易
　　常爱陶彭泽，文思何高玄。又怪韦江州，诗情亦清闲。
　　今朝登此楼，有以知其然。大江寒见底，匡山青倚天。
　　深夜湓浦月，平旦炉峰烟。清辉与灵气，日夕供文篇。
　　我无二人才，孰为来其间。因高偶成句，俯仰愧江山。

卷430_2 「访陶公旧宅」白居易
　　垢尘不污玉，灵凤不啄膻。呜呼陶靖节，生彼晋宋间。
　　心实有所守，口终不能言。永惟孤竹子，拂衣首阳山。
　　夷齐各一身，穷饿未为难。先生有五男，与之同饥寒。
　　肠中食不充，身上衣不完。连征竟不起，斯可谓真贤。
　　我生君之后，相去五百年。每读五柳传，目想心拳拳。
　　昔常咏遗风，著为十六篇。今来访故宅，森若君在前。
　　不慕尊有酒，不慕琴无弦。慕君遗荣利，老死此丘园。
　　柴桑古村落，栗里旧山川。不见篱下菊，但馀墟中烟。
　　子孙虽无闻，族氏犹未迁。每逢姓陶人，使我心依然。

卷430_3 「北亭」白居易
　　庐宫山下州，湓浦沙边宅。宅北倚高冈，迢迢数千尺。
　　上有青青竹，竹间多白石。茅亭居上头，豁达门四辟。
　　前楹卷帘箔，北牖施床席。江风万里来，吹我凉淅淅。
　　日高公府归，巾笏随手掷。脱衣恣搔首，坐卧任所适。
　　时倾一杯酒，旷望湖天夕。口咏独酌谣，目送归飞翮。
　　惭无出尘操，未免折腰役。偶获此闲居，谬似高人迹。

卷430_4 「泛湓水」白居易
　　四月未全热，麦凉江气秋。湖山处处好，最爱湓水头。
　　湓水从东来，一派入江流。可怜似萦带，中有随风舟。
　　命酒一临泛，舍鞍扬棹讴。放回岸傍马，去逐波间鸥。
　　烟浪始渺渺，风襟亦悠悠。初疑上河汉，中若寻瀛洲。
　　汀树绿拂地，沙草芳未休。青萝与紫葛，枝蔓垂相樛。
　　系缆步平岸，回头望江州。城雉映水见，隐隐如蜃楼。
　　日入意未尽，将归复少留。到官行半岁，今日方一游。
　　此地来何暮，可以写吾忧。

卷430_5 「答故人」白居易
　　故人对酒叹，叹我在天涯。见我昔荣遇，念我今蹉跎。
　　问我为司马，官意复如何。答云且勿叹，听我为君歌。
　　我本蓬荜人，鄙贱剧泥沙。读书未百卷，信口嘲风花。
　　自从筮仕来，六命三登科。顾惭虚劣姿，所得亦已多。
　　散员足庇身，薄俸可资家。省分辄自愧，岂为不遇耶。
　　烦君对杯酒，为我一咨蹉。

卷430_6 「官舍内新凿小池」白居易
　　帘下开小池，盈盈水方积。中底铺白沙，四隅甃青石。
　　勿言不深广，但取幽人适。泛滟微雨朝，泓澄明月夕。
　　岂无大江水，波浪连天白。未如床席间，方丈深盈尺。
　　清浅可狎弄，昏烦聊漱涤。最爱晓暝时，一片秋天碧。

卷430_7 「宿简寂观」白居易
　　岩白云尚屯，林红叶初陨。秋光引闲步，不知身远近。
　　夕投灵洞宿，卧觉尘机泯。名利心既忘，市朝梦亦尽。
　　暂来尚如此，况乃终身隐。何以疗夜饥，一匙云母粉。

卷430_8 「读谢灵运诗」白居易
　　吾闻达士道，穷通顺冥数。通乃朝廷来，穷即江湖去。
　　谢公才廓落，与世不相遇。壮志郁不用，须有所泄处。
　　泄为山水诗，逸韵谐奇趣。大必笼天海，细不遗草树。
　　岂惟玩景物，亦欲摅心素。往往即事中，未能忘兴谕。
　　因知康乐作，不独在章句。

卷430_9 「北亭独宿」白居易
　　悄悄壁下床，纱笼耿残烛。夜半独眠觉，疑在僧房宿。

卷430_10 「约心」白居易
　　黑鬓丝雪侵，青袍尘土涴。兀兀复腾腾，江城一上佐。
　　朝就高斋上，熏然负暄卧。晚下小池前，澹然临水坐。
　　已约终身心，长如今日过。

卷430_11 「晚望」白居易
　　江城寒角动，沙洲夕鸟还。独在高亭上，西南望远山。

卷430_12 「早春」白居易
　　雪消冰又释，景和风复暄。满庭田地湿，荠叶生墙根。
　　官舍悄无事，日西斜掩门。不开庄老卷，欲与何人言。

卷430_13 「春寝」白居易
　　何处春暄来，微和生血气。气熏肌骨畅，东窗一昏睡。
　　是时正月晦，假日无公事。烂熳不能休，自午将及未。
　　缅思少健日，甘寝常自恣。一从衰疾来，枕上无此味。

卷430_14 「睡起晏坐」白居易
　　后亭昼眠足，起坐春景暮。新觉眼犹昏，无思心正住。
　　澹寂归一性，虚闲遗万虑。了然此时心，无物可譬喻。
　　本是无有乡，亦名不用处。行禅与坐忘，同归无异路。

卷430_15 「咏怀」白居易
　　尽日松下坐，有时池畔行。行立与坐卧，中怀澹无营。
　　不觉流年过，亦任白发生。不为世所薄，安得遂闲情。

卷430_16 「春游二林寺」白居易
　　下马二林寺，翛然进轻策。朝为公府吏，暮作灵山客。
　　二月匡庐北，冰雪始消释。阳丛抽茗芽，阴窦泄泉脉。
　　熙熙风土暖，蔼蔼云岚积。散作万壑春，凝为一气碧。
　　身闲易飘泊，官散无牵迫。缅彼十八人，古今同此适。
　　是年淮寇起，处处兴兵革。智士劳思谋，戎臣苦征役。
　　独有不才者，山中弄泉石。

卷430_17 「出山吟」白居易
　　朝咏游仙诗，暮歌采薇曲。卧云坐白石，山中十五宿。
　　行随出洞水，回别缘岩竹。早晚重来游，心期瑶草绿。

卷430_18 「岁暮」白居易
　　已任时命去，亦从岁月除。中心一调伏，外累尽空虚。
　　名宦意已矣，林泉计何如。拟近东林寺，溪边结一庐。

卷430_19 「闻早莺」白居易
　　日出眠未起，屋头闻早莺。忽如上林晓，万年枝上鸣。
　　忆为近臣时，秉笔直承明。春深视草暇，旦暮闻此声。
　　今闻在何处，寂寞浔阳城。鸟声信如一，分别在人情。
　　不作天涯意，岂殊禁中听。

卷430_20 「栽杉」白居易
　　劲叶森利剑，孤茎挺端标。才高四五尺，势若干青霄。
　　移栽东窗前，爱尔寒不凋。病夫卧相对，日夕闲萧萧。
　　昨为山中树，今为檐下条。虽然遇赏玩，无乃近尘嚣。
　　犹胜涧谷底，埋没随众樵。不见郁郁松，委质山上苗。

卷430_21 「过李生」白居易
　　蘋小蒲叶短，南湖春水生。子近湖边住，静境称高情。
　　我为郡司马，散拙无所营。使君知性野，衙退任闲行。
　　行携小榼出，逢花辄独倾。半酣到子舍，下马扣柴荆。
　　何以引我步，绕篱竹万茎。何以醒我酒，吴音吟一声。
　　须臾进野饭，饭稻茹芹英。白瓯青竹箸，俭洁无膻腥。
　　欲去复裴回，夕鸦已飞鸣。何当重游此，待君湖水平。

卷430_22 「咏意」白居易
　　常闻南华经，巧劳智忧愁。不如无能者，饱食但遨游。
　　平生爱慕道，今日近此流。自来浔阳郡，四序忽已周。
　　不分物黑白，但与时沉浮。朝餐夕安寝，用是为身谋。
　　此外即闲放，时寻山水幽。春游慧远寺，秋上庾公楼。
　　或吟诗一章，或饮茶一瓯。身心一无系，浩浩如虚舟。
　　富贵亦有苦，苦在心危忧。贫贱亦有乐，乐在身自由。

卷430_23 「食笋」白居易
　　此州乃竹乡，春笋满山谷。山夫折盈抱，抱来早市鬻。
　　物以多为贱，双钱易一束。置之炊甑中，与饭同时熟。
　　紫箨坼故锦，素肌擘新玉。每日遂加餐，经时不思肉。
　　久为京洛客，此味常不足。且食勿踟蹰，南风吹作竹。

卷430_24 「游石门涧」白居易
　　石门无旧径，披榛访遗迹。时逢山水秋，清辉如古昔。
　　常闻慧远辈，题诗此岩壁。云覆莓苔封，苍然无处觅。
　　萧疏野生竹，崩剥多年石。自从东晋后，无复人游历。
　　独有秋涧声，潺湲空旦夕。

卷430_25 「招东邻」白居易
　　小榼二升酒，新簟六尺床。能来夜话否，池畔欲秋凉。

卷430_26 「题元十八溪亭（亭在庐山东南五老峰下）」白居易
　　怪君不喜仕，又不游州里。今日到幽居，了然知所以。
　　宿君石溪亭，潺湲声满耳。饮君螺杯酒，醉卧不能起。
　　见君五老峰，益悔居城市。爱君三男儿，始叹身无子。
　　余方炉峰下，结室为居士。山北与山东，往来从此始。

卷430_27 「香炉峰下新置草堂，即事咏怀，题于石上」白居易
　　香炉峰北面，遗爱寺西偏。白石何凿凿，清流亦潺潺。
　　有松数十株，有竹千馀竿。松张翠伞盖，竹倚青琅玕.
　　其下无人居，悠哉多岁年。有时聚猿鸟，终日空风烟。
　　时有沉冥子，姓白字乐天。平生无所好，见此心依然。
　　如获终老地，忽乎不知还。架岩结茅宇，斫壑开茶园。
　　何以洗我耳，屋头飞落泉。何以净我眼，砌下生白莲。
　　左手携一壶，右手挈五弦。傲然意自足，箕踞于其间。
　　兴酣仰天歌，歌中聊寄言。言我本野夫，误为世网牵。
　　时来昔捧日，老去今归山。倦鸟得茂树，涸鱼返清源。
　　舍此欲焉往，人间多险艰。

卷430_28 「草堂前新开一池，养鱼种荷，日有幽趣」白居易
　　淙淙三峡水，浩浩万顷陂。未如新塘上，微风动涟漪。
　　小萍加泛泛，初蒲正离离。红鲤二三寸，白莲八九枝。
　　绕水欲成径，护堤方插篱。已被山中客，呼作白家池。

卷430_29 「白云期（黄石岩下作）」白居易
　　三十气太壮，胸中多是非。六十身太老，四体不支持。
　　四十至五十，正是退闲时。年长识命分，心慵少营为。
　　见酒兴犹在，登山力未衰。吾年幸当此，且与白云期。

卷430_30 「登香炉峰顶」白居易
　　迢迢香炉峰，心存耳目想。终年牵物役，今日方一往。
　　攀萝蹋危石，手足劳俯仰。同游三四人，两人不敢上。
　　上到峰之顶，目眩神怳怳.高低有万寻，阔狭无数丈。
　　不穷视听界，焉识宇宙广。江水细如绳，湓城小于掌。
　　纷吾何屑屑，未能脱尘鞅。归去思自嗟，低头入蚁壤。

卷430_31 「答崔侍郎、钱舍人书问，因继以诗」白居易
　　旦暮两蔬食，日中一闲眠。便是了一日，如此已三年。
　　心不择时适，足不拣地安。穷通与远近，一贯无两端。
　　常见今之人，其心或不然。在劳则念息，处静已思喧。
　　如是用身心，无乃自伤残。坐输忧恼便，安得形神全。
　　吾有二道友，蔼蔼崔与钱。同飞青云路，独堕黄泥泉。
　　岁暮物万变，故情何不迁。应为平生心，与我同一源。
　　帝乡远于日，美人高在天。谁谓万里别，常若在目前。
　　泥泉乐者鱼，云路游者鸾。勿言云泥异，同在逍遥间。
　　因君问心地，书后偶成篇。慎勿说向人，人多笑此言。

卷430_32 「烹葵」白居易
　　昨卧不夕食，今起乃朝饥。贫厨何所有，炊稻烹秋葵。
　　红粒香复软，绿英滑且肥。饥来止于饱，饱后复何思。
　　忆昔荣遇日，迨今穷退时。今亦不冻馁，昔亦无馀资。
　　口既不减食，身又不减衣。抚心私自问，何者是荣衰。
　　勿学常人意，其间分是非。

卷430_33 「小池二首」白居易
　　昼倦前斋热，晚爱小池清。映林馀景没，近水微凉生。
　　坐把蒲葵扇，闲吟三两声。
　　有意不在大，湛湛方丈馀。荷侧泻清露，萍开见游鱼。
　　每一临此坐，忆归青溪居。

卷430_34 「闭关」白居易
　　我心忘世久，世亦不我干。遂成一无事，因得长掩关。
　　掩关来几时，仿佛二三年。著书已盈帙，生子欲能言。
　　始悟身向老，复悲世多艰。回顾趋时者，役役尘壤间。
　　岁暮竟何得，不如且安闲。

卷430_35 「弄龟罗」白居易
　　有侄始六岁，字之为阿龟。有女生三年，其名曰罗儿。
　　一始学笑语，一能诵歌诗。朝戏抱我足，夜眠枕我衣。
　　汝生何其晚，我年行已衰。物情小可念，人意老多慈。
　　酒美竟须坏，月圆终有亏。亦如恩爱缘，乃是忧恼资。
　　举世同此累，吾安能去之。

卷430_36 「截树」白居易
　　种树当前轩，树高柯叶繁。惜哉远山色，隐此蒙笼间。
　　一朝持斧斤，手自截其端。万叶落头上，千峰来面前。
　　忽似决云雾，豁达睹青天。又如所念人，久别一款颜。
　　始有清风至，稍见飞鸟还。开怀东南望，目远心辽然。
　　人各有偏好，物莫能两全。岂不爱柔条，不如见青山。

卷430_37 「望江楼上作」白居易
　　江畔百尺楼，楼前千里道。凭高望平远，亦足舒怀抱。
　　驿路使憧憧，关防兵草草。及兹多事日，尤觉闲人好。
　　我年过不惑，休退诚非早。从此拂尘衣，归山未为老。

卷430_38 「题座隅」白居易
　　手不任执殳，肩不能荷锄。量力揆所用，曾不敌一夫。
　　幸因笔砚功，得升仕进途。历官凡五六，禄俸及妻孥。
　　左右有兼仆，出入有单车。自奉虽不厚，亦不至饥劬。
　　若有人及此，傍观为何如。虽贤亦为幸，况我鄙且愚。
　　伯夷古贤人，鲁山亦其徒。时哉无奈何，俱化为饿殍。
　　念彼益自愧，不敢忘斯须。平生荣利心，破灭无遗馀。
　　犹恐尘妄起，题此于座隅。

卷430_39 「昔与微之在朝日同蓄休退之心迨今十年…且结后期」白居易
　　往子为御史，伊余忝拾遗。皆逢盛明代，俱登清近司。
　　予系玉为佩，子曳绣为衣。从容香烟下，同侍白玉墀。
　　朝见宠者辱，暮见安者危。纷纷无退者，相顾令人悲。
　　宦情君早厌，世事我深知。常于荣显日，已约林泉期。
　　况今各流落，身病齿发衰。不作卧云计，携手欲何之。
　　待君女嫁后，及我官满时。稍无骨肉累，粗有渔樵资。
　　岁晚青山路，白首期同归。

卷430_40 「垂钓」白居易
　　临水一长啸，忽思十年初。三登甲乙第，一入承明庐。
　　浮生多变化，外事有盈虚。今来伴江叟，沙头坐钓鱼。

卷430_41 「晚燕」白居易
　　百鸟乳雏毕，秋燕独蹉跎。去社日已近，衔泥意如何。
　　不悟时节晚，徒施工用多。人间事亦尔，不独燕营窠。

卷430_42 「赎鸡」白居易
　　清晨临江望，水禽正喧繁。凫雁与鸥鹭，游飏戏朝暾。
　　适有鬻鸡者，挈之来远村。飞鸣彼何乐，窘束此何冤。
　　喔喔十四雏，罩缚同一樊。足伤金距缩，头抢花冠翻。
　　经宿废饮啄，日高诣屠门。迟回未死间，饥渴欲相吞。
　　常慕古人道，仁信及鱼豚。见兹生恻隐，赎放双林园。
　　开笼解索时，鸡鸡听我言。与尔镪三百，小惠何足论。
　　莫学衔环雀，崎岖谩报恩。

卷430_43 「秋日怀杓直（时杓直出牧澧州）」白居易
　　晚来天色好，独出江边步。忆与李舍人，曲江相近住。
　　常云遇清景，必约同幽趣。若不访我来，还须觅君去。
　　开眉笑相见，把手期何处。西寺老胡僧，南园乱松树。
　　携持小酒榼，吟咏新诗句。同出复同归，从朝直至暮。
　　风雨忽消散，江山眇回互。浔阳与涔阳，相望空云雾。
　　心期自乖旷，时景还如故。今日郡斋中，秋光谁共度。

卷430_44 「食后」白居易
　　食罢一觉睡，起来两瓯茶。举头看日影，已复西南斜。
　　乐人惜日促，忧人厌年赊。无忧无乐者，长短任生涯。

卷430_45 「齐物二首」白居易
　　青松高百尺，绿蕙低数寸。同生大块间，长短各有分。
　　长者不可退，短者不可进。若用此理推，穷通两无闷。
　　椿寿八千春，槿花不经宿。中间复何有，冉冉孤生竹。
　　竹身三年老，竹色四时绿。虽谢椿有馀，犹胜槿不足。

卷430_46 「山下宿」白居易
　　独到山下宿，静向月中行。何处水边碓，夜舂云母声。

卷430_47 「题旧写真图」白居易
　　我昔三十六，写貌在丹青。我今四十六，衰悴卧江城。
　　岂比十年老，曾与众苦并。一照旧图画，无复昔仪形。
　　形影默相顾，如弟对老兄。况使他人见，能不昧平生。
　　羲和鞭日走，不为我少停。形骸属日月，老去何足惊。
　　所恨凌烟阁，不得画功名。

卷430_48 「闲居」白居易
　　肺病不饮酒，眼昏不读书。端然无所作，身意闲有馀。
　　鸡栖篱落晚，雪映林木疏。幽独已云极，何必山中居。

卷430_49 「对酒示行简」白居易
　　今旦一尊酒，欢畅何怡怡。此乐从中来，他人安得知。
　　兄弟唯二人，远别恒苦悲。今春自巴峡，万里平安归。
　　复有双幼妹，笄年未结褵。昨日嫁娶毕，良人皆可依。
　　忧念两消释，如刀断羁縻。身轻心无系，忽欲凌空飞。
　　人生苟有累，食肉常如饥。我心既无苦，饮水亦可肥。
　　行简劝尔酒，停杯听我辞。不叹乡国远，不嫌官禄微。
　　但愿我与尔，终老不相离。

卷430_50 「咏怀」白居易
　　冉牛与颜渊，卞和与马迁。或罹天六极，或被人刑残。
　　顾我信为幸，百骸且完全。五十不为夭，吾今欠数年。
　　知分心自足，委顺身常安。故虽穷退日，而无戚戚颜。
　　昔有荣先生，从事于其间。今我不量力，举心欲攀援。
　　穷通不由己，欢戚不由天。命即无奈何，心可使泰然。
　　且务由己者，省躬谅非难。勿问由天者，天高难与言。

卷430_51 「夜琴」白居易
　　蜀桐木性实，楚丝音韵清。调慢弹且缓，夜深十数声。
　　入耳澹无味，惬心潜有情。自弄还自罢，亦不要人听。

卷430_52 「山中独吟」白居易
　　人各有一癖，我癖在章句。万缘皆已消，此病独未去。
　　每逢美风景，或对好亲故。高声咏一篇，恍若与神遇。
　　自为江上客，半在山中住。有时新诗成，独上东岩路。
　　身倚白石崖，手攀青桂树。狂吟惊林壑，猿鸟皆窥觑。
　　恐为世所嗤，故就无人处。

卷430_53 「达理二首」白居易
　　何物壮不老，何时穷不通。如彼音与律，宛转旋为宫。
　　我命独何薄，多悴而少丰。当壮已先衰，暂泰还长穷。
　　我无奈命何，委顺以待终。命无奈我何，方寸如虚空。
　　懵然与化俱，混然与俗同。谁能坐自苦，龃龉于其中。
　　舒姑化为泉，牛哀病作虎。或柳生肘间，或男变为女。
　　鸟兽及水木，本不与民伍。胡然生变迁，不待死归土。
　　百骸是己物，尚不能为主。况彼时命间，倚伏何足数。
　　时来不可遏，命去焉能取。唯当养浩然，吾闻达人语。

卷430_54 「湖亭晚望残水」白居易
　　湖上秋泬寥，湖边晚萧瑟。登亭望湖水，水缩湖底出。
　　清渟得早霜，明灭浮残日。流注随地势，洼坳无定质。
　　泓澄白龙卧，宛转青蛇屈。破镜折剑头，光芒又非一。
　　久为山水客，见尽幽奇物。及来湖亭望，此状难谈悉。
　　乃知天地间，胜事殊未毕。

卷430_55 「郭虚舟相访」白居易
　　朝暖就南轩，暮寒归后屋。晚酒一两杯，夜棋三数局。
　　寒灰埋暗火，晓焰凝残烛。不嫌贫冷人，时来同一宿。

　　　　　　　　　　　　　　卷四百三十一

卷431_1 「长庆二年七月自中书舍人出守杭州，路次蓝溪作」白居易
　　太原一男子，自顾庸且鄙。老逢不次恩，洗拔出泥滓。
　　既居可言地，愿助朝廷理。伏阁三上章，戆愚不称旨。
　　圣人存大体，优贷容不死。凤诏停舍人，鱼书除刺史。
　　冥怀齐宠辱，委顺随行止。我自得此心，于兹十年矣。
　　馀杭乃名郡，郡郭临江汜。已想海门山，潮声来入耳。
　　昔予贞元末，羁旅曾游此。甚觉太守尊，亦谙鱼酒美。
　　因生江海兴，每羡沧浪水。尚拟拂衣行，况今兼禄仕。
　　青山峰峦接，白日烟尘起。东道既不通，改辕遂南指。
　　自秦穷楚越，浩荡五千里。闻有贤主人，而多好山水。
　　是行颇为惬，所历良可纪。策马度蓝溪，胜游从此始。

卷431_2 「初出城留别」白居易
　　朝从紫禁归，暮出青门去。勿言城东陌，便是江南路。
　　扬鞭簇车马，挥手辞亲故。我生本无乡，心安是归处。

卷431_3 「过骆山人野居小池（骆生弃官居此二十馀年）」白居易
　　茅覆环堵亭，泉添方丈沼。红芳照水荷，白颈观鱼鸟。
　　拳石苔苍翠，尺波烟杳渺。但问有意无，勿论池大小。
　　门前车马路，奔走无昏晓。名利驱人心，贤愚同扰扰。
　　善哉骆处士，安置身心了。何乃独多君，丘园居者少。

卷431_4 「宿清源寺」白居易
　　往谪浔阳去，夜憩辋溪曲。今为钱塘行，重经兹寺宿。
　　尔来几何岁，溪草二八绿。不见旧房僧，苍然新树木。
　　虚空走日月，世界迁陵谷。我生寄其间，孰能逃倚伏。
　　随缘又南去，好住东廊竹。

卷431_5 「宿蓝溪对月（一作宿蓝桥题月）」白居易
　　昨夜凤池头，今夜蓝溪口。明月本无心，行人自回首。
　　新秋松影下，半夜钟声后。清影不宜昏，聊将茶代酒。

卷431_6 「自秦望赴五松驿，马上偶睡，睡觉成吟」白居易
　　长途发已久，前馆行未至。体倦目已昏，瞌然遂成睡。
　　右袂尚垂鞭，左手暂委辔。忽觉问仆夫，才行百步地。
　　形神分处所，迟速相乖异。马上几多时，梦中无限事。
　　诚哉达人语，百龄同一寐。

卷431_7 「邓州路中作」白居易
　　萧萧谁家村，秋梨叶半坼。漠漠谁家园，秋韭花初白。
　　路逢故里物，使我嗟行役。不归渭北村，又作江南客。
　　去乡徒自苦，济世终无益。自问波上萍，何如涧中石。

卷431_8 「朱藤杖紫骢吟」白居易
　　拄上山之上，骑下山之下。江州去日朱藤杖，
　　忠州归日紫骢马。天生二物济我穷，我生合是栖栖者。

卷431_9 「桐树馆重题」白居易
　　阶前下马时，梁上题诗处。惨澹病使君，萧疏老松树。
　　自嗟还自哂，又向杭州去。

卷431_10 「过紫霞兰若」白居易
　　我爱此山头，及此三登历。紫霞旧精舍，寥落空泉石。
　　朝市日喧隘，云林长悄寂。犹存住寺僧，肯有归山客。

卷431_11 「感旧纱帽（帽即故李侍郎所赠）」白居易
　　昔君乌纱帽，赠我白头翁。帽今在顶上，君已归泉中。
　　物故犹堪用，人亡不可逢。岐山今夜月，坟树正秋风。

卷431_12 「思竹窗」白居易
　　不忆西省松，不忆南宫菊。惟忆新昌堂，萧萧北窗竹。
　　窗间枕簟在，来后何人宿。

卷431_13 「马上作」白居易
　　处世非不遇，荣身颇有馀。勋为上柱国，爵乃朝大夫。
　　自问有何才，两入承明庐。又问有何政，再驾朱轮车。
　　矧予东山人，自惟朴且疏。弹琴复有酒，且慕嵇阮徒。
　　暗被乡里荐，误上贤能书。一列朝士籍，遂为世网拘。
　　高有罾缴忧，下有陷阱虞。每觉宇宙窄，未尝心体舒。
　　蹉跎二十年，颔下生白须。何言左迁去，尚获专城居。
　　杭州五千里，往若投渊鱼。虽未脱簪组，且来泛江湖。
　　吴中多诗人，亦不少酒酤。高声咏篇什，大笑飞杯盂。
　　五十未全老，尚可且欢娱。用兹送日月，君以为何如。
　　秋风起江上，白日落路隅。回首语五马，去矣勿踟蹰。

卷431_14 「秋蝶」白居易
　　秋花紫蒙蒙，秋蝶黄茸茸。花低蝶新小，飞戏丛西东。
　　日暮凉风来，纷纷花落丛。夜深白露冷，蝶已死丛中。
　　朝生夕俱死，气类各相从。不见千年鹤，多栖百丈松。

卷431_15 「登商山最高顶」白居易
　　高高此山顶，四望唯烟云。下有一条路，通达楚与秦。
　　或名诱其心，或利牵其身。乘者及负者，来去何云云。
　　我亦斯人徒，未能出嚣尘。七年三往复，何得笑他人。

卷431_16 「枯桑」白居易
　　道傍老枯树，枯来非一朝。皮黄外尚活，心黑中先焦。
　　有似多忧者，非因外火烧。

卷431_17 「山路偶兴」白居易
　　筋力未全衰，仆马不至弱。又多山水趣，心赏非寂寞。
　　扪萝上烟岭，蹋石穿云壑。谷鸟晚仍啼，洞花秋不落。
　　提笼复携榼，遇胜时停泊。泉憩茶数瓯，岚行酒一酌。
　　独吟还独啸，此兴殊未恶。假使在城时，终年有何乐。

卷431_18 「山雉」白居易
　　五步一啄草，十步一饮水。适性遂其生，时哉山梁雉。
　　梁上无罾缴，梁下无鹰鹯.雌雄与群雏，皆得终天年。
　　嗟嗟笼下鸡，及彼池中雁。既有稻粱恩，必有牺牲患。

卷431_19 「初下汉江舟中作，寄两省给舍」白居易
　　秋水淅红粒，朝烟烹白鳞。一食饱至夜，一卧安达晨。
　　晨无朝谒劳，夜无直宿勤。不知两掖客，何似扁舟人。
　　尚想到郡日，且称守土臣。犹须副忧寄，恤隐安疲民。
　　期年庶报政，三年当退身。终使沧浪水，濯吾缨上尘。

卷431_20 「自蜀江至洞庭湖口有感而作」白居易
　　江从西南来，浩浩无旦夕。长波逐若泻，连山凿如劈。
　　千年不壅溃，万姓无垫溺。不尔民为鱼，大哉禹之绩。
　　导岷既艰远，距海无咫尺。胡为不讫功，馀水斯委积。
　　洞庭与青草，大小两相敌。混合万丈深，淼茫千里白。
　　每岁秋夏时，浩大吞七泽。水族窟穴多，农人土地窄。
　　我今尚嗟叹，禹岂不爱惜。邈未究其由，想古观遗迹。
　　疑此苗人顽，恃险不终役。帝亦无奈何，留患与今昔。
　　水流天地内，如身有血脉。滞则为疽疣，治之在针石。
　　安得禹复生，为唐水官伯。手提倚天剑，重来亲指画。
　　疏河似翦纸，决壅同裂帛。渗作膏腴田，蹋平鱼鳖宅。
　　龙宫变闾里，水府生禾麦。坐添百万户，书我司徒籍。

卷431_21 「初领郡政衙退登东楼作（自此后诗到杭州后作）」白居易
　　鳏茕心所念，简牍手自操。何言符竹贵，未免州县劳。
　　赖是馀杭郡，台榭绕官曹。凌晨亲政事，向晚恣游遨。
　　山冷微有雪，波平未生涛。水心如镜面，千里无纤毫。
　　直下江最阔，近东楼更高。烦襟与滞念，一望皆遁逃。

卷431_22 「清调吟」白居易
　　索索风戒寒，沈沈日藏耀。劝君饮浊醪，听我吟清调。
　　芳节变穷阴，朝光成夕照。与君生此世，不合长年少。
　　今晨从此过，明日安能料。若不结跏禅，即须开口笑。

卷431_23 「狂歌词」白居易
　　明月照君席，白露沾我衣。劝君酒杯满，听我狂歌词。
　　五十已后衰，二十已前痴。昼夜又分半，其间几何时。
　　生前不欢乐，死后有馀赀。焉用黄墟下，珠衾玉匣为。

卷431_24 「郡亭」白居易
　　平旦起视事，亭午卧掩关。除亲簿领外，多在琴书前。
　　况有虚白亭，坐见海门山。潮来一凭槛，宾至一开筵。
　　终朝对云水，有时听管弦。持此聊过日，非忙亦非闲。
　　山林太寂寞，朝阙空喧烦。唯兹郡阁内，嚣静得中间。

卷431_25 「咏怀」白居易
　　昔为凤阁郎，今为二千石。自觉不如今，人言不如昔。
　　昔虽居近密，终日多忧惕。有诗不敢吟，有酒不敢吃。
　　今虽在疏远，竟岁无牵役。饱食坐终朝，长歌醉通夕。
　　人生百年内，疾速如过隙。先务身安闲，次要心欢适。
　　事有得而失，物有损而益。所以见道人，观心不观迹。

卷431_26 「立春后五日」白居易
　　立春后五日，春态纷婀娜。白日斜渐长，碧云低欲堕。
　　残冰坼玉片，新萼排红颗。遇物尽欣欣，爱春非独我。
　　迎芳后园立，就暖前檐坐。还有惆怅心，欲别红炉火。

卷431_27 「郡中即事」白居易
　　漫漫潮初平，熙熙春日至。空阔远江山，晴明好天气。
　　外有适意物，中无系心事。数篇对竹吟，一杯望云醉。
　　行携杖扶力，卧读书取睡。久养病形骸，深谙闲气味。
　　遥思九城陌，扰扰趋名利。今朝是双日，朝谒多轩骑。
　　宠者防悔尤，权者怀忧畏。为报高车盖，恐非真富贵。

卷431_28 「郡斋暇日辱常州陈郎中使君早春晚坐水西馆书事诗…酬之」白居易
　　新年多暇日，晏起褰帘坐。睡足心更慵，日高头未裹。
　　徐倾下药酒，稍爇煎茶火。谁伴寂寥身，无弦琴在左。
　　遥思毗陵馆，春深物袅娜。波拂黄柳梢，风摇白梅朵。
　　衙门排晓戟，铃阁开朝锁。太守水西来，朱衣垂素舸。
　　良辰不易得，佳会无由果。五马正相望，双鱼忽前堕。
　　鱼中获瑰宝，持玩何磊砢.一百六十言，字字灵珠颗。
　　上申心款曲，下叙时坎坷。才富不如君，道孤还似我。
　　敢辞官远慢，且贵身安妥。忽复问荣枯，冥心无不可。

卷431_29 「官舍」白居易
　　高树换新叶，阴阴覆地隅。何言太守宅，有似幽人居。
　　太守卧其下，闲慵两有馀。起尝一瓯茗，行读一卷书。
　　早梅结青实，残樱落红珠。稚女弄庭果，嬉戏牵人裾。
　　是日晚弥静，巢禽下相呼。啧啧护儿鹊，哑哑母子乌。
　　岂唯云鸟尔，吾亦引吾雏。

卷431_30 「吾雏」白居易
　　吾雏字阿罗，阿罗才七龄。嗟吾不才子，怜尔无弟兄。
　　抚养虽骄騃，性识颇聪明。学母画眉样，效吾咏诗声。
　　我齿今欲堕，汝齿昨始生。我头发尽落，汝顶髻初成。
　　老幼不相待，父衰汝孩婴。缅想古人心，慈爱亦不轻。
　　蔡邕念文姬，于公叹缇萦。敢求得汝力，但未忘父情。

卷431_31 「题小桥前新竹招客」白居易
　　雁齿小红桥，垂檐低白屋。桥前何所有，苒苒新生竹。
　　皮开坼褐锦，节露抽青玉。筠翠如可餐，粉霜不忍触。
　　闲吟声未已，幽玩心难足。管领好风烟，轻欺凡草木。
　　谁能有月夜，伴我林中宿。为君倾一杯，狂歌竹枝曲。

卷431_32 「病中逢秋，招客夜酌」白居易
　　不见诗酒客，卧来半月馀。合和新药草，寻检旧方书。
　　晚霁烟景度，早凉窗户虚。雪生衰鬓久，秋入病心初。
　　卧簟蕲竹冷，风襟邛葛疏。夜来身校健，小饮复何如。

卷431_33 「食饱」白居易
　　食饱拂枕卧，睡足起闲吟。浅酌一杯酒，缓弹数弄琴。
　　既可畅情性，亦足傲光阴。谁知利名尽，无复长安心。

卷431_34 「严十八郎中在郡日改制东南楼因名清辉未立标榜…寄严」白居易
　　严郎置兹楼，立名曰清辉。未及署花榜，遽征还粉闱。
　　去来三四年，尘土登者稀。今春新太守，洒扫施帘帏。
　　院柳烟婀娜，檐花雪霏微。看山倚前户，待月阐东扉。
　　碧窗戛瑶瑟，朱栏飘舞衣。烧香卷幕坐，风燕双双飞。
　　君作不得住，我来幸因依。始知天地间，灵境有所归。

卷431_35 「南亭对酒送春」白居易
　　含桃实已落，红薇花尚熏。冉冉三月尽，晚莺城上闻。
　　独持一杯酒，南亭送残春。半酣忽长歌，歌中何所云。
　　云我五十馀，未是苦老人。刺史二千石，亦不为贱贫。
　　天下三品官，多老于我身。同年登第者，零落无一分。
　　亲故半为鬼，僮仆多见孙。念此聊自解，逢酒且欢欣。

卷431_36 「玩新庭树，因咏所怀」白居易
　　霭霭四月初，新树叶成阴。动摇风景丽，盖覆庭院深。
　　下有无事人，竟日此幽寻。岂惟玩时物，亦可开烦襟。
　　时与道人语，或听诗客吟。度春足芳色，入夜多鸣禽。
　　偶得幽闲境，遂忘尘俗心。始知真隐者，不必在山林。

卷431_37 「仲夏斋戒月」白居易
　　仲夏斋戒月，三旬断腥膻。自觉心骨爽，行起身翩翩。
　　始知绝粒人，四体更轻便。初能脱病患，久必成神仙。
　　御寇驭泠风，赤松游紫烟。常疑此说谬，今乃知其然。
　　我今过半百，气衰神不全。已垂两鬓丝，难补三丹田。
　　但减荤血味，稍结清净缘。脱巾且修养，聊以终天年。

卷431_38 「除官去未间」白居易
　　除官去未间，半月恣游讨。朝寻霞外寺，暮宿波上岛。
　　新树少于松，平湖半连草。跻攀有次第，赏玩无昏早。
　　有时骑马醉，兀兀冥天造。穷通与生死，其奈吾怀抱。
　　江山信为美，齿发行将老。在郡诚未厌，归乡去亦好。

卷431_39 「三年为刺史二首」白居易
　　三年为刺史，无政在人口。唯向城郡中，题诗十馀首。
　　惭非甘棠咏，岂有思人不。
　　三年为刺史，饮冰复食檗。唯向天竺山，取得两片石。
　　此抵有千金，无乃伤清白。

卷431_40 「别萱桂」白居易
　　使君竟不住，萱桂徒栽种。桂有留人名，萱无忘忧用。
　　不如江畔月，步步来相送。

卷431_41 「自馀杭归宿淮口作」白居易
　　为郡已多暇，犹少勤吏职。罢郡更安闲，无所劳心力。
　　舟行明月下，夜泊清淮北。岂止吾一身，举家同燕息。
　　三年请禄俸，颇有馀衣食。乃至僮仆间，皆无冻馁色。
　　行行弄云水，步步近乡国。妻子在我前，琴书在我侧。
　　此外吾不知，于焉心自得。

卷431_42 「舟中李山人访宿」白居易
　　日暮舟悄悄，烟生水沈沈。何以延宿客，夜酒与秋琴。
　　来客道门子，来自嵩高岑。轩轩举云貌，豁豁开清襟。
　　得意言语断，入玄滋味深。默然相顾哂，心适而忘心。

卷431_43 「洛下卜居」白居易
　　三年典郡归，所得非金帛。天竺石两片，华亭鹤一支。
　　饮啄供稻粱，包裹用茵席。诚知是劳费，其奈心爱惜。
　　远从馀杭郭，同到洛阳陌。下担拂云根，开笼展霜翮。
　　贞姿不可杂，高性宜其适。遂就无尘坊，仍求有水宅。
　　东南得幽境，树老寒泉碧。池畔多竹阴，门前少人迹。
　　未请中庶禄，且脱双骖易。岂独为身谋，安吾鹤与石。

卷431_44 「洛中偶作（自此后在东都作）」白居易
　　五年职翰林，四年莅浔阳。一年巴郡守，半年南宫郎。
　　二年直纶阁，三年刺史堂。凡此十五载，有诗千馀章。
　　境兴周万象，土风备四方。独无洛中作，能不心悢悢。
　　今为青宫长，始来游此乡。裴回伊涧上，睥睨嵩少傍。
　　遇物辄一咏，一咏倾一觞。笔下成释憾，卷中同补亡。
　　往往顾自哂，眼昏须鬓苍。不知老将至，犹自放诗狂。

卷431_45 「赠苏少府」白居易
　　籍甚二十年，今日方款颜。相送嵩洛下，论心杯酒间。
　　河亚懒出入，府寮多闭关。苍发彼此老，白日寻常闲。
　　朝从携手出，暮思联骑还。何当挈一榼，同宿龙门山。

卷431_46 「移家入新宅」白居易
　　移家入新宅，罢郡有馀赀。既可避燥湿，复免忧寒饥。
　　疾平未还假，官闲得分司。幸有俸禄在，而无职役羁。
　　清旦盥漱毕，开轩卷帘帏。家人及鸡犬，随我亦熙熙。
　　取兴或寄酒，放情不过诗。何必苦修道，此即是无为。
　　外累信已遣，中怀时有思。有思一何远，默坐低双眉。
　　十载囚窜客，万时征戍儿。春朝锁笼鸟，冬夜支床龟。
　　驿马走四蹄，痛酸无歇期。硙牛封两目，昏闭何人知。
　　谁能脱放去，四散任所之。各得适其性，如吾今日时。

卷431_47 「琴」白居易
　　置琴曲几上，慵坐但含情。何烦故挥弄，风弦自有声。

卷431_48 「鹤」白居易
　　人各有所好，物固无常宜。谁谓尔能舞，不如闲立时。

卷431_49 「自咏」白居易
　　夜镜隐白发，朝酒发红颜。可怜假年少，自笑须臾间。
　　朱砂贱如土，不解烧为丹。玄鬓化为雪，未闻休得官。
　　咄哉个丈夫，心性何堕顽。但遇诗与酒，便忘寝与餐。
　　高声发一吟，似得诗中仙。引满饮一盏，尽忘身外缘。
　　昔有醉先生，席地而幕天。于今居处在，许我当中眠。
　　眠罢又一酌，酌罢又一篇。回面顾妻子，生计方落然。
　　诚知此事非，又过知非年。岂不欲自改，改即心不安。
　　且向安处去，其馀皆老闲。

卷431_50 「林下闲步，寄皇甫庶子」白居易
　　扶杖起病初，策马力未任。既懒出门去，亦无客来寻。
　　以此遂成闲，闲步绕园林。天晓烟景澹，树寒鸟雀深。
　　一酌池上酒，数声竹间吟。寄言东曹长，当知幽独心。

卷431_51 「晏起」白居易
　　鸟鸣庭树上，日照屋檐时。老去慵转极，寒来起尤迟。
　　厚薄被适性，高低枕得宜。神安体稳暖，此味何人知。
　　睡足仰头坐，兀然无所思。如未凿七窍，若都遗四肢。
　　缅想长安客，早朝霜满衣。彼此各自适，不知谁是非。

卷431_52 「池畔二首」白居易
　　结构池西廊，疏理池东树。此意人不知，欲为待月处。
　　持刀gN密竹，竹少风来多。此意人不会，欲令池有波。

卷431_53 「春葺新居」白居易
　　江州司马日，忠州刺史时。栽松满后院，种柳荫前墀。
　　彼皆非吾土，栽种尚忘疲。况兹是我宅，葺艺固其宜。
　　平旦领仆使，乘春亲指挥。移花夹暖室，徙竹覆寒池。
　　池水变绿色，池芳动清辉。寻芳弄水坐，尽日心熙熙。
　　一物苟可适，万缘都若遗。设如宅门外，有事吾不知。

卷431_54 「赠言」白居易
　　捧籝献千金，彼金何足道。临觞赠一言，此言真可宝。
　　流光我已晚，适意君不早。况君春风面，柔促如芳草。
　　二十方长成，三十向衰老。镜中桃李色，不得十年好。
　　胡为坐脉脉，不肯倾怀抱。

卷431_55 「泛春池」白居易
　　白蘋湘渚曲，绿筱剡溪口。各在天一涯，信美非吾有。
　　何如此庭内，水竹交左右。霜竹百千竿，烟波六七亩。
　　泓澄动阶砌，澹泞映户牖。蛇皮细有纹，镜面清无垢。
　　主人过桥来，双童扶一叟。恐污清泠波，尘缨先抖擞。
　　波上一叶舟，舟中一尊酒。酒开舟不系，去去随所偶。
　　或绕蒲浦前，或泊桃岛后。未拨落杯花，低冲拂面柳。
　　半酣迷所在，倚榜兀回首。不知此何处，复是人寰否。
　　谁知始疏凿，几主相传受。杨家去云远，田氏将非久。
　　天与爱水人，终焉落吾手。

　　　　　　　　　　　　　　卷四百三十二

卷432_1 「西明寺牡丹花时忆元九」白居易
　　前年题名处，今日看花来。一作芸香吏，三见牡丹开。
　　岂独花堪惜，方知老暗催。何况寻花伴，东都去未回。
　　讵知红芳侧，春尽思悠哉。

卷432_2 「伤杨弘贞」白居易
　　颜子昔短命，仲尼惜其贤。杨生亦好学，不幸复徒然。
　　谁识天地意，独与龟鹤年。

卷432_3 「权摄昭应，早秋书事，寄元拾遗，兼呈李司录」白居易
　　夏闰秋候早，七月风骚骚。渭川烟景晚，骊山宫殿高。
　　丹殿子司谏，赤县我徒劳。相去半日程，不得同游遨。
　　到官来十日，览镜生二毛。可怜趋走吏，尘土满青袍。
　　邮传拥两驿，簿书堆六曹。为问纲纪掾，何必使铅刀。

卷432_4 「新栽竹」白居易
　　佐邑意不适，闭门秋草生。何以娱野性，种竹百馀茎。
　　见此溪上色，忆得山中情。有时公事暇，尽日绕栏行。
　　勿言根未固，勿言阴未成。已觉庭宇内，稍稍有馀清。
　　最爱近窗卧，秋风枝有声。

卷432_5 「秋霖中过尹纵之仙游山居」白居易
　　惨惨八月暮，连连三日霖。邑居尚愁寂，况乃在山林。
　　林下有志士，苦学惜光阴。岁晚千万虑，并入方寸心。
　　岩鸟共旅宿，草虫伴愁吟。秋天床席冷，夜雨灯火深。
　　怜君寂寞意，携酒一相寻。

卷432_6 「寄江南兄弟」白居易
　　分散骨肉恋，趋驰名利牵。一奔尘埃马，一泛风波船。
　　忽忆分手时，悯默秋风前。别来朝复夕，积日成七年。
　　花落城中池，春深江上天。登楼东南望，鸟灭烟苍然。
　　相去复几许，道里近三千。平地犹难见，况乃隔山川。

卷432_7 「曲江早秋」白居易
　　秋波红蓼水，夕照青芜岸。独信马蹄行，曲江池四畔。
　　早凉晴后至，残暑暝来散。方喜炎燠销，复嗟时节换。
　　我年三十六，冉冉昏复旦。人寿七十稀，七十新过半。
　　且当对酒笑，勿起临风叹。

卷432_8 「寄题盩厔厅前双松（两松自仙游山移植县厅）」白居易
　　忆昨为吏日，折腰多苦辛。归家不自适，无计慰心神。
　　手栽两树松，聊以当嘉宾。乘春日一溉，生意渐欣欣。
　　清韵度秋在，绿茸随日新。始怜涧底色，不忆城中春。
　　有时昼掩关，双影对一身。尽日不寂寞，意中如三人。
　　忽奉宣室诏，征为文苑臣。闲来一惆怅，恰似别交亲。
　　早知烟翠前，攀玩不逡巡。悔从白云里，移尔落嚣尘。

卷432_9 「翰林院中感秋怀王质夫（王居仙游山）」白居易
　　何处感时节，新蝉禁中闻。宫槐有秋意，风夕花纷纷。
　　寄迹鸳鹭行，归心鸥鹤群。唯有王居士，知予忆白云。
　　何日仙游寺，潭前秋见君。

卷432_10 「禁中月」白居易
　　海水明月出，禁中清夜长。东南楼殿白，稍稍上宫墙。
　　净落金塘水，明浮玉砌霜。不比人间见，尘土污清光。

卷432_11 「赠卖松者」白居易
　　一束苍苍色，知从涧底来。劚掘经几日，枝叶满尘埃。
　　不买非他意，城中无地栽。

卷432_12 「初见白发」白居易
　　白发生一茎，朝来明镜里。勿言一茎少，满头从此始。
　　青山方远别，黄绶初从仕。未料容鬓间，蹉跎忽如此。

卷432_13 「别元九后咏所怀」白居易
　　零落桐叶雨，萧条槿花风。悠悠早秋意，生此幽闲中。
　　况与故人别，中怀正无悰。勿云不相送，心到青门东。
　　相知岂在多，但问同不同。同心一人去，坐觉长安空。

卷432_14 「禁中秋宿」白居易
　　风翻朱里幕，雨冷通中枕。耿耿背斜灯，秋床一人寝。

卷432_15 「早秋曲江感怀」白居易
　　离离暑云散，袅袅凉风起。池上秋又来，荷花半成子。
　　朱颜易销歇，白日无穷已。人寿不如山，年光忽于水。
　　青芜与红蓼，岁岁秋相似。去岁此悲秋，今秋复来此。

卷432_16 「寄元九」白居易
　　身为近密拘，心为名检缚。月夜与花时，少逢杯酒乐。
　　唯有元夫子，闲来同一酌。把手或酣歌，展眉时笑谑。
　　今春除御史，前月之东洛。别来未开颜，尘埃满尊杓。
　　蕙风晚香尽，槐雨馀花落。秋意一萧条，离容两寂寞。
　　况随白日老，共负青山约。谁识相念心，鞲鹰与笼鹤。

卷432_17 「暮春寄元九」白居易
　　梨花结成实，燕卵化为雏。时物又若此，道情复何如。
　　但觉日月促，不嗟年岁徂。浮生都是梦，老小亦何殊。
　　唯与故人别，江陵初谪居。时时一相见，此意未全除。

卷432_18 「早梳头」白居易
　　夜沐早梳头，窗明秋镜晓。飒然握中发，一沐知一少。
　　年事渐蹉跎，世缘方缴绕。不学空门法，老病何由了。
　　未得无生心，白头亦为夭。

卷432_19 「出关路」白居易
　　山川函谷路，尘土游子颜。萧条去国意，秋风生故关。

卷432_20 「别舍弟后月夜」白居易
　　悄悄初别夜，去住两盘桓。行子孤灯店，居人明月轩。
　　平生共贫苦，未必日成欢。及此暂为别，怀抱已忧烦。
　　况是庭叶尽，复思山路寒。如何为不念，马瘦衣裳单。

卷432_21 「新丰路逢故人」白居易
　　尘土长路晚，风烟废宫秋。相逢立马语，尽日此桥头。
　　知君不得意，郁郁来西游。惆怅新丰店，何人识马周。

卷432_22 「金銮子晬日」白居易
　　行年欲四十，有女曰金銮。生来始周岁，学坐未能言。
　　惭非达者怀，未免俗情怜。从此累身外，徒云慰目前。
　　若无夭折患，则有婚嫁牵。使我归山计，应迟十五年。

卷432_23 「青龙寺早夏」白居易
　　尘埃经小雨，地高倚长坡。日西寺门外，景气含清和。
　　闲有老僧立，静无凡客过。残莺意思尽，新叶阴凉多。
　　春去来几日，夏云忽嵯峨。朝朝感时节，年鬓暗蹉跎。
　　胡为恋朝市，不去归烟萝。青山寸步地，自问心如何。

卷432_24 「秋题牡丹丛」白居易
　　晚丛白露夕，衰叶凉风朝。红艳久已歇，碧芳今亦销。
　　幽人坐相对，心事共萧条。

卷432_25 「劝酒寄元九」白居易
　　薤叶有朝露，槿枝无宿花。君今亦如此，促促生有涯。
　　既不逐禅僧，林下学楞伽。又不随道士，山中炼丹砂。
　　百年夜分半，一岁春无多。何不饮美酒，胡然自悲嗟。
　　俗号销愁药，神速无以加。一杯驱世虑，两杯反天和。
　　三杯即酩酊，或笑任狂歌。陶陶复兀兀，吾孰知其他。
　　况在名利途，平生有风波。深心藏陷阱，巧言织网罗。
　　举目非不见，不醉欲如何。

卷432_26 「曲江感秋（五年作）」白居易
　　沙草新雨地，岸柳凉风枝。三年感秋意，并在曲江池。
　　早蝉已嘹唳，晚荷复离披。前秋去秋思，一一生此时。
　　昔人三十二，秋兴已云悲。我今欲四十，秋怀亦可知。
　　岁月不虚设，此身随日衰。暗老不自觉，直到鬓成丝。

卷432_27 「酬张太祝晚秋卧病见寄」白居易
　　高才淹礼寺，短羽翔禁林。西街居处远，北阙官曹深。
　　君病不来访，我忙难往寻。差池终日别，寥落经年心。
　　露湿绿芜地，月寒红树阴。况兹独愁夕，闻彼相思吟。
　　上叹言笑阻，下嗟时岁侵。容衰晓窗镜，思苦秋弦琴。
　　一章锦绣段，八韵琼瑶音。何以报珍重，惭无双南金。

卷432_28 「立秋日曲江忆元九」白居易
　　下马柳阴下，独上堤上行。故人千万里，新蝉三两声。
　　城中曲江水，江上江陵城。两地新秋思，应同此日情。

卷432_29 「早朝贺雪寄陈山人」白居易
　　长安盈尺雪，早朝贺君喜。将赴银台门，始出新昌里。
　　上堤马蹄滑，中路蜡烛死。十里向北行，寒风吹破耳。
　　待漏午门外，候对三殿里。须鬓冻生冰，衣裳冷如水。
　　忽思仙游谷，暗谢陈居士。暖覆褐裘眠，日高应未起。

卷432_30 「初与元九别后忽梦见之及寤而书适至兼寄桐花诗…此寄」白居易
　　永寿寺中语，新昌坊北分。归来数行泪，悲事不悲君。
　　悠悠蓝田路，自去无消息。计君食宿程，已过商山北。
　　昨夜云四散，千里同月色。晓来梦见君，应是君相忆。
　　梦中握君手，问君意何如。君言苦相忆，无人可寄书。
　　觉来未及说，叩门声冬冬。言是商州使，送君书一封。
　　枕上忽惊起，颠倒著衣裳。开缄见手札，一纸十三行。
　　上论迁谪心，下说离别肠。心肠都未尽，不暇叙炎凉。
　　云作此书夜，夜宿商州东。独对孤灯坐，阳城山馆中。
　　夜深作书毕，山月向西斜。月下何所有，一树紫桐花。
　　桐花半落时，复道正相思。殷勤书背后，兼寄桐花诗。
　　桐花诗八韵，思绪一何深。以我今朝意，忆君此夜心。
　　一章三遍读，一句十回吟。珍重八十字，字字化为金。

卷432_31 「和元九悼往（感旧蚊帱作）」白居易
　　美人别君去，自去无处寻。旧物零落尽，此情安可任。
　　唯有襭纱幌，尘埃日夜侵。馨香与颜色，不似旧时深。
　　透影灯耿耿，笼光月沈沈。中有孤眠客，秋凉生夜衾。
　　旧宅牡丹院，新坟松柏林。梦中咸阳泪，觉后江陵心。
　　含此隔年恨，发为中夜吟。无论君自感，闻者欲沾襟。

卷432_32 「重到渭上旧居」白居易
　　旧居清渭曲，开门当蔡渡。十年方一还，几欲迷归路。
　　追思昔日行，感伤故游处。插柳作高林，种桃成老树。
　　因惊成人者，尽是旧童孺。试问旧老人，半为绕村墓。
　　浮生同过客，前后递来去。白日如弄珠，出没光不住。
　　人物日改变，举目悲所遇。回念念我身，安得不衰暮。
　　朱颜销不歇，白发生无数。唯有山门外，三峰色如故。

卷432_33 「白发」白居易
　　白发知时节，暗与我有期。今朝日阳里，梳落数茎丝。
　　家人不惯见，悯默为我悲。我云何足怪，此意尔不知。
　　凡人年三十，外壮中已衰。但思寝食味，已减二十时。
　　况我今四十，本来形貌羸。书魔昏两眼，酒病沉四肢。
　　亲爱日零落，在者仍别离。身心久如此，白发生已迟。
　　由来生老死，三病长相随。除却念无生，人间无药治。

卷432_34 「秋日」白居易
　　池残寥落水，窗下悠扬日。袅袅秋风多，槐花半成实。
　　下有独立人，年来四十一。

卷432_35 「将之饶州，江浦夜泊」白居易
　　明月满深浦，愁人卧孤舟。烦冤寝不得，夏夜长于秋。
　　苦乏衣食资，远为江海游。光阴坐迟暮，乡国行阻修。
　　身病向鄱阳，家贫寄徐州。前事与后事，岂堪心并忧。
　　忧来起长望，但见江水流。云树霭苍苍，烟波澹悠悠。
　　故园迷处所，一念堪白头。

卷432_36 「思归（时初为校书郎）」白居易
　　养无晨昏膳，隐无伏腊资。遂求及亲禄，黾勉来京师。
　　薄俸未及亲，别家已经时。冬积温席恋，春违采兰期。
　　夏至一阴生，稍稍夕漏迟。块然抱愁者，长夜独先知。
　　悠悠乡关路，梦去身不随。坐惜时节变，蝉鸣槐花枝。

卷432_37 「冀城北原作」白居易
　　野色何莽苍，秋声亦萧疏。风吹黄埃起，落日驱征车。
　　何代此开国，封疆百里馀。古今不相待，朝市无常居。
　　昔人城邑中，今变为丘墟。昔人墓田中，今化为里闾。
　　废兴相催迫，日月互居诸。世变无遗风，焉能知其初。
　　行人千载后，怀古空踌躇。

卷432_38 「客路感秋，寄明准上人」白居易
　　日暮天地冷，雨霁山河清。长风从西来，草木凝秋声。
　　已感岁倏忽，复伤物凋零。孰能不憯凄，天时牵人情。
　　借问空门子，何法易修行。使我忘得心，不教烦恼生。

卷432_39 「游襄阳怀孟浩然」白居易
　　楚山碧岩岩，汉水碧汤汤。秀气结成象，孟氏之文章。
　　今我讽遗文，思人至其乡。清风无人继，日暮空襄阳。
　　南望鹿门山，蔼若有馀芳。旧隐不知处，云深树苍苍。

卷432_40 「秋暮西归途中书情」白居易
　　耿耿旅灯下，愁多常少眠。思乡贵早发，发在鸡鸣前。
　　九月草木落，平芜连远山。秋阴和曙色，万木苍苍然。
　　去秋偶东游，今秋始西旋。马瘦衣裳破，别家来二年。
　　忆归复愁归，归无一囊钱。心虽非兰膏，安得不自然。

卷432_41 「秋怀」白居易
　　月出照北堂，光华满阶墀。凉风从西至，草木日夜衰。
　　桐柳减绿阴，蕙兰消碧滋。感物私自念，我心亦如之。
　　安得长少壮，盛衰迫天时。人生如石火，为乐长苦迟。

卷432_42 「别杨颖士、卢克柔、殷尧藩」白居易
　　倦鸟暮归林，浮云晴归山。独有行路子，悠悠不知还。
　　人生苦营营，终日群动间。所务虽不同，同归于不闲。
　　扁舟来楚乡，匹马往秦关。离忧绕心曲，宛转如循环。
　　且持一杯酒，聊以开愁颜。

卷432_43 「题赠定光上人」白居易
　　二十身出家，四十心离尘。得径入大道，乘此不退轮。
　　一坐十五年，林下秋复春。春花与秋气，不感无情人。
　　我来如有悟，潜以心照身。误落闻见中，忧喜伤形神。
　　安得遗耳目，冥然反天真。

卷432_44 「祇役骆口驿喜萧侍御书至兼睹新诗吟讽通宵因寄八韵」白居易
　　日暮心无憀，吏役正营营。忽惊芳信至，复与新诗并。
　　是时天无云，山馆有月明。月下读数遍，风前吟一声。
　　一吟三四叹，声尽有馀清。雅哉君子文，咏性不咏情。
　　使我灵府中，鄙吝不得生。始知听韶濩，可使心和平。

卷432_45 「酬李少府曹长官舍见赠」白居易
　　低腰复敛手，心体不遑安。一落风尘下，方知为吏难。
　　公事与日长，宦情随岁阑。惆怅青袍袖，芸香无半残。
　　赖有李夫子，此怀聊自宽。两心如止水，彼此无波澜。
　　往往簿书暇，相劝强为欢。白马晚蹋雪，渌觞春暖寒。
　　恋月夜同宿，爱山晴共看。野性自相近，不是为同官。

卷432_46 「留别」白居易
　　秋凉卷朝簟，春暖撤夜衾。虽是无情物，欲别尚沉吟。
　　况与有情别，别随情浅深。二年欢笑意，一旦东西心。
　　独留诚可念，同行力不任。前事讵能料，后期谅难寻。
　　唯有潺湲泪，不惜共沾襟。

卷432_47 「晓别」白居易
　　晓鼓声已半，离筵坐难久。请君断肠歌，送我和泪酒。
　　月落欲明前，马嘶初别后。浩浩暗尘中，何由见回首。

卷432_48 「北园」白居易
　　北园东风起，杂花次第开。心知须臾落，一日三四来。
　　花下岂无酒，欲酌复迟回。所思眇千里，谁劝我一杯。

卷432_49 「惜栯李花」白居易
　　树小花鲜妍，香繁条软弱。高低二三尺，重叠千万萼。
　　朝艳蔼霏霏，夕凋纷漠漠。辞枝朱粉细，覆地红绡薄。
　　由来好颜色，常苦易销铄。不见莨荡花，狂风吹不落。

卷432_50 「照镜」白居易
　　皎皎青铜镜，斑斑白丝鬓。岂复更藏年，实年君不信。

卷432_51 「新秋」白居易
　　西风飘一叶，庭前飒已凉。风池明月水，衰莲白露房。
　　其奈江南夜，绵绵自此长。

卷432_52 「夜雨」白居易
　　早蛩啼复歇，残灯灭又明。隔窗知夜雨，芭蕉先有声。

卷432_53 「秋江送客」白居易
　　秋鸿次第过，哀猿朝夕闻。是日孤舟客，此地亦离群。
　　濛濛润衣雨，漠漠冒帆云。不醉浔阳酒，烟波愁杀人。

卷432_54 「感逝寄远」白居易
　　昨日闻甲死，今朝闻乙死。知识三分中，二分化为鬼。
　　逝者不复见，悲哉长已矣。存者今如何，去我皆万里。
　　平生知心者，屈指能有几。通果澧凤州，眇然四君子。
　　相思俱老大，浮世如流水。应叹旧交游，凋零日如此。
　　何当一杯酒，开眼笑相视。

卷432_55 「秋月」白居易
　　夜初色苍然，夜深光浩然。稍转西廊下，渐满南窗前。
　　况是绿芜地，复兹清露天。落叶声策策，惊鸟影翩翩。
　　栖禽尚不稳，愁人安可眠。

　　　　　　　　　　　　　　卷四百三十三

卷433_1 「朱陈村」白居易
　　徐州古丰县，有村曰朱陈。去县百馀里，桑麻青氛氲。
　　机梭声札札，牛驴走纭纭。女汲涧中水，男采山上薪。
　　县远官事少，山深人俗淳。有财不行商，有丁不入军。
　　家家守村业，头白不出门。生为村之民，死为村之尘。
　　田中老与幼，相见何欣欣。一村唯两姓，世世为婚姻。
　　亲疏居有族，少长游有群。黄鸡与白酒，欢会不隔旬。
　　生者不远别，嫁娶先近邻。死者不远葬，坟墓多绕村。
　　既安生与死，不苦形与神。所以多寿考，往往见玄孙。
　　我生礼义乡，少小孤且贫。徒学辨是非，只自取辛勤。
　　世法贵名教，士人重冠婚。以此自桎梏，信为大谬人。
　　十岁解读书，十五能属文。二十举秀才，三十为谏臣。
　　下有妻子累，上有君亲恩。承家与事国，望此不肖身。
　　忆昨旅游初，迨今十五春。孤舟三适楚，羸马四经秦。
　　昼行有饥色，夜寝无安魂。东西不暂住，来往若浮云。
　　离乱失故乡，骨肉多散分。江南与江北，各有平生亲。
　　平生终日别，逝者隔年闻。朝忧卧至暮，夕哭坐达晨。
　　悲火烧心曲，愁霜侵鬓根。一生苦如此，长羡村中民。

卷433_2 「读邓鲂诗」白居易
　　尘架多文集，偶取一卷披。未及看姓名，疑是陶潜诗。
　　看名知是君，恻恻令我悲。诗人多蹇厄，近日诚有之。
　　京兆杜子美，犹得一拾遗。襄阳孟浩然，亦闻鬓成丝。
　　嗟君两不如，三十在布衣。擢第禄不及，新婚妻未归。
　　少年无疾患，溘死于路歧。天不与爵寿，唯与好文词。
　　此理勿复道，巧历不能推。

卷433_3 「寄元九（自此后在渭村作）」白居易
　　晨鸡才发声，夕雀俄敛冀。昼夜往复来，疾如出入息。
　　非徒改年貌，渐觉无心力。自念因念君，俱为老所逼。
　　君年虽校少，憔悴谪南国。三年不放归，炎瘴消颜色。
　　山无杀草霜，水有含沙蜮。健否远不知，书多隔年得。
　　愿君少愁苦，我亦加餐食。各保金石躯，以慰长相忆。

卷433_4 「秋夕」白居易
　　叶声落如雨，月色白似霜。夜深方独卧，谁为拂尘床。

卷433_5 「夜雨」白居易
　　我有所念人，隔在远远乡。我有所感事，结在深深肠。
　　乡远去不得，无日不瞻望。肠深解不得，无夕不思量。
　　况此残灯夜，独宿在空堂。秋天殊未晓，风雨正苍苍。
　　不学头陀法，前心安可忘。

卷433_6 「秋霁」白居易
　　金火不相待，炎凉雨中变。林晴有残蝉，巢冷无留燕。
　　沉吟卷长簟，怆恻收团扇。向夕稍无泥，闲步青苔院。
　　月出砧杵动，家家捣秋练。独对多病妻，不能理针线。
　　冬衣殊未制，夏服行将绽。何以迎早秋，一杯聊自劝。

卷433_7 「叹老三首」白居易
　　晨兴照青镜，形影两寂寞。少年辞我去，白发随梳落。
　　万化成于渐，渐衰看不觉。但恐镜中颜，今朝老于昨。
　　人年少满百，不得长欢乐。谁会天地心，千龄与龟鹤。
　　吾闻善医者，今古称扁鹊。万病皆可治，唯无治老药。
　　我有一握发，梳理何稠直。昔似玄云光，今如素丝色。
　　匣中有旧镜，欲照先叹息。自从头白来，不欲明磨拭。
　　鸦头与鹤颈，至老常如墨。独有人鬓毛，不得终身黑。
　　前年种桃核，今岁成花树。去岁新婴儿，今年已学步。
　　但惊物长成，不觉身衰暮。去矣欲何如，少年留不住。
　　因书今日意，遍寄诸亲故。壮岁不欢娱，长年当悔悟。

卷433_8 「送兄弟回雪夜」白居易
　　日晦云气黄，东北风切切。时从村南还，新与兄弟别。
　　离襟泪犹湿，回马嘶未歇。欲归一室坐，天阴多无月。
　　夜长火消尽，岁暮雨凝结。寂寞满炉灰，飘零上阶雪。
　　对雪画寒灰，残灯明复灭。灰死如我心，雪白如我发。
　　所遇皆如此，顷刻堪愁绝。回念入坐忘，转忧作禅悦。
　　平生洗心法，正为今宵设。

卷433_9 「溪中早春」白居易
　　南山雪未尽，阴岭留残白。西涧冰已消，春溜含新碧。
　　东风来几日，蛰动萌草坼。潜知阳和功，一日不虚掷。
　　爱此天气暖，来拂溪边石。一坐欲忘归，暮禽声啧啧。
　　蓬蒿隔桑枣，隐映烟火夕。归来问夜餐，家人烹荠麦。

卷433_10 「同友人寻涧花」白居易
　　闻有涧底花，贳得村中酒。与君来校迟，已逢摇落后。
　　临觞有遗恨，怅望空溪口。记取花发时，期君重携手。
　　我生日日老，春色年年有。且作来岁期，不知身健否。

卷433_11 「登村东古冢」白居易
　　高低古时冢，上有牛羊道。独立最高头，悠哉此怀抱。
　　回头向村望，但见荒田草。村人不爱花，多种栗与枣。
　　自来此村住，不觉风光好。花少莺亦稀，年年春暗老。

卷433_12 「梦裴相公」白居易
　　五年生死隔，一夕魂梦通。梦中如往日，同直金銮宫。
　　仿佛金紫色，分明冰玉容。勤勤相眷意，亦与平生同。
　　既寤知是梦，悯然情未终。追想当时事，何殊昨夜中。
　　自我学心法，万缘成一空。今朝为君子，流涕一沾胸。

卷433_13 「昼寝」白居易
　　坐整白单衣，起穿黄草履。朝餐盥漱毕，徐下阶前步。
　　暑风微变候，昼刻渐加数。院静地阴阴，鸟鸣新叶树。
　　独行还独卧，夏景殊未暮。不作午时眠，日长安可度。

卷433_14 「别行简（时行简辟卢坦剑南东川府）」白居易
　　漠漠病眼花，星星愁鬓雪。筋骸已衰惫，形影仍分诀。
　　梓州二千里，剑门五六月。岂是远行时，火云烧栈热。
　　何言巾上泪，乃是肠中血。念此早归来，莫作经年别。

卷433_15 「观儿戏」白居易
　　髫龀七八岁，绮纨三四儿。弄尘复斗草，尽日乐嬉嬉。
　　堂上长年客，鬓间新有丝。一看竹马戏，每忆童騃时。
　　童騃饶戏乐，老大多忧悲。静念彼与此，不知谁是痴。

卷433_16 「叹常生」白居易
　　西村常氏子，卧疾不须臾。前旬犹访我，今日忽云殂。
　　时我病多暇，与之同野居。园林青蔼蔼，相去数里馀。
　　村邻无好客，所遇唯农夫。之子何如者，往还犹胜无。
　　于今亦已矣，可为一长吁。

卷433_17 「寄元九」白居易
　　一病经四年，亲朋书信断。穷通合易交，自笑知何晚。
　　元君在荆楚，去日唯云远。彼独是何人，心如石不转。
　　忧我贫病身，书来唯劝勉。上言少愁苦，下道加餐饭。
　　怜君为谪吏，穷薄家贫褊。三寄衣食资，数盈二十万。
　　岂是贪衣食，感君心缱绻。念我口中食，分君身上暖。
　　不因身病久，不因命多蹇。平生亲友心，岂得知深浅。

卷433_18 「以镜赠别」白居易
　　人言似明月，我道胜明月。明月非不明，一年十二缺。
　　岂如玉匣里，如水常澄澈。月破天暗时，圆明独不歇。
　　我惭貌丑老，绕鬓斑斑雪。不如赠少年，回照青丝发。
　　因君千里去，持此将为别。

卷433_19 「城上对月，期友人不至」白居易
　　古人惜昼短，劝令秉烛游。况此迢迢夜，明月满西楼。
　　复有盈尊酒，置在城上头。期君君不至，人月两悠悠。
　　照水烟波白，照人肌发秋。清光正如此，不醉即须愁。

卷433_20 「念金銮子二首」白居易
　　衰病四十身，娇痴三岁女。非男犹胜无，慰情时一抚。
　　一朝舍我去，魂影无处所。况念夭札时，呕哑初学语。
　　始知骨肉爱，乃是忧悲聚。唯思未有前，以理遣伤苦。
　　忘怀日已久，三度移寒暑。今日一伤心，因逢旧乳母。
　　与尔为父子，八十有六旬。忽然又不见，迩来三四春。
　　形质本非实，气聚偶成身。恩爱元是妄，缘合暂为亲。
　　念兹庶有悟，聊用遣悲辛。暂将理自夺，不是忘情人。

卷433_21 「对酒」白居易
　　人生一百岁，通计三万日。何况百岁人，人间百无一。
　　贤愚共零落，贵贱同埋没。东岱前后魂，北邙新旧骨。
　　复闻药误者，为爱延年术。又有忧死者，为贪政事笔。
　　药误不得老，忧死非因疾。谁言人最灵，知得不知失。
　　何如会亲友，饮此杯中物。能沃烦虑消，能陶真性出。
　　所以刘阮辈，终年醉兀兀。

卷433_22 「渭村雨归」白居易
　　渭水寒渐落，离离蒲稗苗。闲傍沙边立，看人刈苇苕。
　　近水风景冷，晴明犹寂寥。复兹夕阴起，野色重萧条。
　　萧条独归路，暮雨湿村桥。

卷433_23 「谕怀」白居易
　　黑头日已白，白面日已黑。人生未死间，变化何终极。
　　常言在己者，莫若形与色。一朝改变来，止遏不能得。
　　况彼身外事，悠悠通与塞。

卷433_24 「喜友至留宿」白居易
　　村中少宾客，柴门多不开。忽闻车马至，云是故人来。
　　况值风雨夕，愁心正悠哉。愿君且同宿，尽此手中杯。
　　人生开口笑，百年都几回。

卷433_25 「西原晚望」白居易
　　花菊引闲行，行上西原路。原上晚无人，因高聊四顾。
　　南阡有烟火，北陌连墟墓。村邻何萧疏，近者犹百步。
　　吾庐在其下，寂寞风日暮。门外转枯蓬，篱根伏寒兔。
　　故园汴水上，离乱不堪去。近岁始移家，飘然此村住。
　　新屋五六间，古槐八九树。便是衰病身，此生终老处。

卷433_26 「感镜」白居易
　　美人与我别，留镜在匣中。自从花颜去，秋水无芙蓉。
　　经年不开匣，红埃覆青铜。今朝一拂拭，自照憔悴容。
　　照罢重惆怅，背有双盘龙。

卷433_27 「村居卧病三首」白居易
　　戚戚抱羸病，悠悠度朝暮。夏木才结阴，秋兰已含露。
　　前日巢中卵，化作雏飞去。昨日穴中虫，蜕为蝉上树。
　　四时未尝歇，一物不暂住。唯有病客心，沉然独如故。
　　新秋久病容，起步村南道。尽日不逢人，虫声遍荒草。
　　西风吹白露，野绿秋仍早。草木犹未伤，先伤我怀抱。
　　朱颜与玄鬓，强健几时好。况为忧病侵，不得依年老。
　　种黍三十亩，雨来苗渐大。种薤二十畦，秋来欲堪刈。
　　望黍作冬酒，留薤为春菜。荒村百物无，待此养衰瘵。
　　葺庐备阴雨，补褐防寒岁。病身知几时，且作明年计。

卷433_28 「沐浴」白居易
　　经年不沐浴，尘垢满肌肤。今朝一澡濯，衰瘦颇有馀。
　　老色头鬓白，病形支体虚。衣宽有剩带，发少不胜梳。
　　自问今年几，春秋四十初。四十已如此，七十复何知。

卷433_29 「栽松二首」白居易
　　小松未盈尺，心爱手自移。苍然涧底色，云湿烟霏霏。
　　栽植我年晚，长成君性迟。如何过四十，种此数寸枝。
　　得见成阴否，人生七十稀。
　　爱君抱晚节，怜君含直文。欲得朝朝见，阶前故种君。
　　知君死则已，不死会凌云。

卷433_30 「病中友人相访」白居易
　　卧久不记日，南窗昏复昏。萧条草檐下，寒雀朝夕闻。
　　强扶床前杖，起向庭中行。偶逢故人至，便当一逢迎。
　　移榻就斜日，披裘倚前楹。闲谈胜服药，稍觉有心情。

卷433_31 「自觉二首」白居易
　　四十未为老，忧伤早衰恶。前岁二毛生，今年一齿落。
　　形骸日损耗，心事同萧索。夜寝与朝餐，其间味亦薄。
　　同岁崔舍人，容光方灼灼。始知年与貌，衰盛随忧乐。
　　畏老老转迫，忧病病弥缚。不畏复不忧，是除老病药。
　　朝哭心所爱，暮哭心所亲。亲爱零落尽，安用身独存。
　　几许平生欢，无限骨肉恩。结为肠间痛，聚作鼻头辛。
　　悲来四支缓，泣尽双眸昏。所以年四十，心如七十人。
　　我闻浮屠教，中有解脱门。置心为止水，视身如浮云。
　　斗擞垢秽衣，度脱生死轮。胡为恋此苦，不去犹逡巡。
　　回念发弘愿，愿此见在身。但受过去报，不结将来因。
　　誓以智慧水，永洗烦恼尘。不将恩爱子，更种悲忧根。

卷433_32 「夜雨有念」白居易
　　以道治心气，终岁得晏然。何乃戚戚意，忽来风雨天。
　　既非慕荣显，又不恤饥寒。胡为悄不乐，抱膝残灯前。
　　形影暗相问，心默对以言。骨肉能几人，各在天一端。
　　吾兄寄宿州，吾弟客东川。南北五千里，吾身在中间。
　　欲去病未能，欲住心不安。有如波上舟，此缚而彼牵。
　　自我向道来，于今六七年。炼成不二性，消尽千万缘。
　　唯有恩爱火，往往犹熬煎。岂是药无效，病多难尽蠲。

卷433_33 「寄杨六（杨摄万年县尉，余为赞善大夫）」白居易
　　青宫官冷静，赤县事繁剧。一闲复一忙，动作经时隔。
　　清觞久废酌，白日顿虚掷。念此忽踟蹰，悄然心不适。
　　岂无旧交结，久别或迁易。亦有新往还，相见多形迹。
　　唯君于我分，坚久如金石。何况老大来，人情重姻戚。
　　会稀岁月急，此事真可惜。几回开口笑，便到髭须白。
　　公门苦鞅掌，尽日无闲隙。犹冀乘暝来，静言同一夕。

卷433_34 「送春」白居易
　　三月三十日，春归日复暮。惆怅问春风，明朝应不住。
　　送春曲江上，眷眷东西顾。但见扑水花，纷纷不知数。
　　人生似行客，两足无停步。日日进前程，前程几多路。
　　兵刀与水火，尽可违之去。唯有老到来，人间无避处。
　　感时良为已，独倚池南树。今日送春心，心如别亲故。

卷433_35 「哭李三」白居易
　　去年渭水曲，秋时访我来。今年常乐里，春日哭君回。
　　哭君仰问天，天意安在哉。若必夺其寿，何如不与才。
　　落然身后事，妻病女婴孩。

卷433_36 「别李十一后重寄（自此后诗江州路上作）」白居易
　　秋日正萧条，驱车出蓬荜。回望青门道，目极心郁郁。
　　岂独恋乡土，非关慕簪绂。所怆别李君，平生同道术。
　　俱承金马诏，联秉谏臣笔。共上青云梯，中途一相失。
　　江湖我方往，朝廷君不出。蕙带与华簪，相逢是何日。

卷433_37 「初出蓝田路作」白居易
　　停骖问前路，路在秋云里。苍苍县南道，去途从此始。
　　绝顶忽上盘，众山皆下视。下视千万峰，峰头如浪起。
　　朝经韩公坡，夕次蓝桥水。浔阳近四千，始行七十里。
　　人烦马蹄跙，劳苦已如此。

卷433_38 「仙娥峰下作」白居易
　　我为东南行，始登商山道。商山无数峰，最爱仙娥好。
　　参差树若插，匼匝云如抱。渴望寒玉泉，香闻紫芝草。
　　青崖屏削碧，白石床铺缟。向无如此物，安足留四皓。
　　感彼私自问，归山何不早。可能尘土中，还随众人老。

卷433_39 「微雨夜行」白居易
　　漠漠秋云起，稍稍夜寒生。但觉衣裳湿，无点亦无声。

卷433_40 「再到襄阳访问旧居」白居易
　　昔到襄阳日，髯髯初有髭。今过襄阳日，髭鬓半成丝。
　　旧游都是梦，乍到忽如归。东郭蓬蒿宅，荒凉今属谁。
　　故知多零落，闾井亦迁移。独有秋江水，烟波似旧时。

卷433_41 「寄微之三首」白居易
　　江州望通州，天涯与地末。有山万丈高，有江千里阔。
　　间之以云雾，飞鸟不可越。谁知千古险，为我二人设。
　　通州君初到，郁郁愁如结。江州我方去，迢迢行未歇。
　　道路日乖隔，音信日断绝。因风欲寄语，地远声不彻。
　　生当复相逢，死当从此别。
　　君游襄阳日，我在长安住。今君在通州，我过襄阳去。
　　襄阳九里郭，楼堞连云树。顾此稍依依，是君旧游处。
　　苍茫兼葭水，中有浔阳路。此去更相思，江西少亲故。
　　去国日已远，喜逢物似人。如何含此意，江上坐思君。
　　有如河岳气，相合方氛氲。狂风吹中绝，两处成孤云。
　　风回终有时，云合岂无因。努力各自爱，穷通我尔身。

卷433_42 「舟中雨夜」白居易
　　江云暗悠悠，江风冷修修。夜雨滴船背，风浪打船头。
　　船中有病客，左降向江州。

卷433_43 「夜闻歌者（宿鄂州）」白居易
　　夜泊鹦鹉洲，江月秋澄澈。邻船有歌者，发词堪愁绝。
　　歌罢继以泣，泣声通复咽。寻声见其人，有妇颜如雪。
　　独倚帆樯立，娉婷十七八。夜泪如真珠，双双堕明月。
　　借问谁家妇，歌泣何凄切。一问一沾襟，低眉终不说。

卷433_44 「江楼闻砧（江州作）」白居易
　　江人授衣晚，十月始闻砧。一夕高楼月，万里故园心。

卷433_45 「宿东林寺」白居易
　　经窗灯焰短，僧炉火气深。索落庐山夜，风雪宿东林。

卷433_46 「忆洛下故园（时淮汝寇戎未灭）」白居易
　　浔阳迁谪地，洛阳离乱年。烟尘三川上，炎瘴九江边。
　　乡心坐如此，秋风仍飒然。

卷433_47 「赠别崔五」白居易
　　朝送南去客，暮迎北来宾。孰云当大路，少遇心所亲。
　　劳者念息肩，热者思濯身。何如愁独日，忽见平生人。
　　平生已不浅，是日重殷勤。问从何处来，及此江亭春。
　　江天春多阴，夜月隔重云。移尊树间饮，灯照花纷纷。
　　一会不易得，馀事何足云。明旦又分手，今夕且欢忻。

卷433_48 「春晚寄微之」白居易
　　三月江水阔，悠悠桃花波。年芳与心事，此地共蹉跎。
　　南国方谴谪，中原正兵戈。眼前故人少，头上白发多。
　　通州更迢递，春尽复如何。

卷433_49 「渐老」白居易
　　今朝复明日，不觉年齿暮。白发逐梳落，朱颜辞镜去。
　　当春颇愁寂，对酒寡欢趣。遇境多怆辛，逢人益敦故。
　　形质属天地，推迁从不住。所怪少年心，销磨落何处。

卷433_50 「送幼史」白居易
　　淮右寇未散，江西岁再徂。故里干戈地，行人风雪途。
　　此时与尔别，江畔立踟蹰。

卷433_51 「夜雪」白居易
　　已讶衾枕冷，复见窗户明。夜深知雪重，时闻折竹声。

卷433_52 「寄行简」白居易
　　郁郁眉多敛，默默口寡言。岂是愿如此，举目谁与欢。
　　去春尔西征，从事巴蜀间。今春我南谪，抱疾江海壖。
　　相去六千里，地绝天邈然。十书九不达，何以开忧颜。
　　渴人多梦饮，饥人多梦餐。春来梦何处，合眼到东川。

卷433_53 「首夏」白居易
　　孟夏百物滋，动植一时好。麋鹿乐深林，虫蛇喜丰草。
　　翔禽爱密叶，游鳞悦新藻。天和遗漏处，而我独枯槁。
　　一身在天末，骨肉皆远道。旧国无来人，寇戎尘浩浩。
　　沉忧竟何益，只自劳怀抱。不如放身心，冥然任天造。
　　浔阳多美酒，可使杯不燥。湓鱼贱如泥，烹炙无昏早。
　　朝饭山下寺，暮醉湖中岛。何必归故乡，兹焉可终老。

卷433_54 「孟夏思渭村旧居寄舍弟」白居易
　　啧啧雀引雏，稍稍笋成竹。时物感人情，忆我故乡曲。
　　故园渭水上，十载事樵牧。手种榆柳成，阴阴覆墙屋。
　　兔隐豆苗肥，鸟鸣桑椹熟。前年当此时，与尔同游瞩。
　　诗书课弟侄，农圃资童仆。日暮麦登场，天晴蚕坼簇。
　　弄泉南涧坐，待月东亭宿。兴发饮数杯，闷来棋一局。
　　一朝忽分散，万里仍羁束。井鲋思反泉，笼莺悔出谷。
　　九江地卑湿，四月天炎燠。苦雨初入梅，瘴云稍含毒。
　　泥秧水畦稻，灰种畬田粟。已讶殊岁时，仍嗟异风俗。
　　闲登郡楼望，日落江山绿。归雁拂乡心，平湖断人目。
　　殊方我漂泊，旧里君幽独。何时同一瓢，饮水心亦足。

卷433_55 「早蝉」白居易
　　六月初七日，江头蝉始鸣。石楠深叶里，薄暮两三声。
　　一催衰鬓色，再动故园情。西风殊未起，秋思先秋生。
　　忆昔在东掖，宫槐花下听。今朝无限思，云树绕湓城。

卷433_56 「感情」白居易
　　中庭晒服玩，忽见故乡履。昔赠我者谁，东邻婵娟子。
　　因思赠时语，特用结终始。永愿如履綦，双行复双止。
　　自吾谪江郡，漂荡三千里。为感长情人，提携同到此。
　　今朝一惆怅，反覆看未已。人只履犹双，何曾得相似。
　　可嗟复可惜，锦表绣为里。况经梅雨来，色黯花草死。

卷433_57 「南湖晚秋」白居易
　　八月白露降，湖中水方老。旦夕秋风多，衰荷半倾倒。
　　手攀青枫树，足蹋黄芦草。惨澹老容颜，冷落秋怀抱。
　　有兄在淮楚，有弟在蜀道。万里何时来，烟波白浩浩。

卷433_58 「郡厅有树，晚荣早凋，人不识名，因题其上」白居易
　　浔阳郡厅后，有树不知名。秋先梧桐落，春后桃李荣。
　　五月始萌动，八月已凋零。左右皆松桂，四时郁青青。
　　岂量雨露恩，沾濡不均平。荣枯各有分，天地本无情。
　　顾我亦相类，早衰向晚成。形骸少多病，三十不丰盈。
　　毛鬓早改变，四十白髭生。谁教两萧索，相对此江城。

卷433_59 「感秋怀微之」白居易
　　叶下湖又波，秋风此时至。谁知濩落心，先纳萧条气。
　　推移感流岁，漂泊思同志。昔为烟霄侣，今作泥涂吏。
　　白鸥毛羽弱，青凤文章异。各闭一笼中，岁晚同憔悴。

卷433_60 「因沐感发，寄朗上人二首」白居易
　　年长身转慵，百事无所欲。乃至头上发，经年方一沐。
　　沐稀发苦落，一沐仍半秃。短鬓经霜蓬，老面辞春木。
　　强年过犹近，衰相来何速。应是烦恼多，心焦血不足。
　　渐少不满把，渐短不盈尺。况兹短少中，日夜落复白。
　　既无神仙术，何除老死籍。只有解脱门，能度衰苦厄。
　　掩镜望东寺，降心谢禅客。衰白何足言，剃落犹不惜。

卷433_61 「早蝉」白居易
　　月出先照山，风生先动水。亦如早蝉声，先入闲人耳。
　　一闻愁意结，再听乡心起。渭上新蝉声，先听浑相似。
　　衡门有谁听，日暮槐花里。

卷433_62 「苦热喜凉」白居易
　　经时苦炎暑，心体但烦倦。白日一何长，清秋不可见。
　　岁功成者去，天数极则变。潜知寒燠间，迁次如乘传。
　　火云忽朝敛，金风俄夕扇。枕簟遂清凉，筋骸稍轻健。
　　因思望月侣，好卜迎秋宴。竟夜无客来，引杯还自劝。

卷433_63 「早秋晚望，兼呈韦侍郎」白居易
　　九派绕孤城，城高生远思。人烟半在船，野水多于地。
　　穿霞日脚直，驱雁风头利。去国来几时，江上秋三至。
　　夫君亦沦落，此地同飘寄。悯默向隅心，摧颓触笼翅。
　　且谋眼前计，莫问胸中事。浔阳酒甚浓，相劝时时醉。

卷433_64 「司马宅」白居易
　　雨径绿芜合，霜园红叶多。萧条司马宅，门巷无人过。
　　唯对大江水，秋风朝夕波。

卷433_65 「司马厅独宿」白居易
　　荒凉满庭草，偃亚侵檐竹。府吏下厅帘，家僮开被襆.
　　数声城上漏，一点窗间烛。官曹冷似冰，谁肯来同宿。

卷433_66 「梦与李七、庾三十三同访元九」白居易
　　夜梦归长安，见我故亲友。损之在我左，顺之在我右。
　　云是二月天，春风出携手。同过靖安里，下马寻元九。
　　元九正独坐，见我笑开口。还指西院花，仍开北亭酒。
　　如言各有故，似惜欢难久。神合俄顷间，神离欠伸后。
　　觉来疑在侧，求索无所有。残灯影闪墙，斜月光穿牖。
　　天明西北望，万里君知否。老去无见期，踟蹰搔白首。

卷433_67 「秋槿」白居易
　　风露飒已冷，天色亦黄昏。中庭有槿花，荣落同一晨。
　　秋开已寂寞，夕陨何纷纷。正怜少颜色，复叹不逡巡。
　　感此因念彼，怀哉聊一陈。男儿老富贵，女子晚婚姻。
　　头白始得志，色衰方事人。后时不获已，安得如青春。

卷433_68 「答元郎中、杨员外喜乌见寄（四十四字成）」白居易
　　南宫鸳鸯地，何忽乌来止。故人锦帐郎，闻乌笑相视。
　　疑乌报消息，望我归乡里。我归应待乌头白，
　　惭愧元郎误欢喜。

　　　　　　　　　　　　　　卷四百三十四

卷434_1 「初入峡有感」白居易
　　上有万仞山，下有千丈水。苍苍两岸间，阔狭容一苇。
　　瞿唐呀直泻，滟滪屹中峙。未夜黑岩昏，无风白浪起。
　　大石如刀剑，小石如牙齿。一步不可行，况千三百里。
　　苒箬竹蔑zB，欹危楫师趾。一跌无完舟，吾生系于此。
　　常闻仗忠信，蛮貊可行矣。自古漂沉人，岂尽非君子。
　　况吾时与命，蹇舛不足恃。常恐不才身，复作无名死。

卷434_9 「过昭君村（村在归州东北四十里）」白居易
　　灵珠产无种，彩云出无根。亦如彼姝子，生此遐陋村。
　　至丽物难掩，遽选入君门。独美众所嫉，终弃出塞垣。
　　唯此希代色，岂无一顾恩。事排势须去，不得由至尊。
　　白黑既可变，丹青何足论。竟埋代北骨，不返巴东魂。
　　惨澹晚云水，依稀旧乡园。妍姿化已久，但有村名存。
　　村中有遗老，指点为我言。不取往者戒，恐贻来者冤。
　　至今村女面，烧灼成瘢痕。

卷434_10 「自江州至忠州」白居易
　　前在浔阳日，已叹宾朋寡。忽忽抱忧怀，出门无处写。
　　今来转深僻，穷峡巅山下。五月断行舟，滟堆正如马。
　　巴人类猿狖，矍铄满山野。敢望见交亲，喜逢似人者。

卷434_11 「初到忠州登东楼，寄万州杨八使君」白居易
　　山束邑居窄，峡牵气候偏。林峦少平地，雾雨多阴天。
　　隐隐煮盐火，漠漠烧畬烟。赖此东楼夕，风月时翛然。
　　凭轩望所思，目断心涓涓。背春有去雁，上水无来船。
　　我怀巴东守，本是关西贤。平生已不浅，流落重相怜。
　　水梗漂万里，笼禽囚五年。新恩同雨露，远郡邻山川。
　　书信虽往复，封疆徒接连。其如美人面，欲见杳无缘。

卷434_12 「郡中」白居易
　　乡路音信断，山城日月迟。欲知州近远，阶前摘荔枝。

卷434_13 「西楼夜」白居易
　　悄悄复悄悄，城隅隐林杪。山郭灯火稀，峡天星汉少。
　　年光东流水，生计南枝鸟。月没江沈沈，西楼殊未晓。

卷434_14 「东楼晓」白居易
　　脉脉复脉脉，东楼无宿客。城暗云雾多，峡深田地窄。
　　宵灯尚留焰，晨禽初展翮。欲知山高低，不见东方白。

卷434_15 「寄王质夫」白居易
　　忆始识君时，爱君世缘薄。我亦吏王畿，不为名利著。
　　春寻仙游洞，秋上云居阁。楼观水潺潺，龙潭花漠漠。
　　吟诗石上坐，引酒泉边酌。因话出处心，心期老岩壑。
　　忽从风雨别，遂被簪缨缚。君作出山云，我为入笼鹤。
　　笼深鹤残悴，山远云飘泊。去处虽不同，同负平生约。
　　今来各何在，老去随所托。我守巴南城，君佐征西幕。
　　年颜渐衰飒，生计仍萧索。方含去国愁，且羡从军乐。
　　旧游疑是梦，往事思如昨。相忆春又深，故山花正落。

卷434_16 「南宾郡斋即事，寄杨万州」白居易
　　山上巴子城，山下巴江水。中有穷独人，强名为刺史。
　　时时窃自哂，刺史岂如是。仓粟喂家人，黄缣裹妻子。
　　莓苔翳冠带，雾雨霾楼雉。衙鼓暮复朝，郡斋卧还起。
　　回头望南浦，亦在烟波里。而我复何嗟，夫君犹滞此。

卷434_17 「招萧处士」白居易
　　峡内岂无人，所逢非所思。门前亦有客，相对不相知。
　　仰望但云树，俯顾惟妻儿。寝食起居外，端然无所为。
　　东郊萧处士，聊可与开眉。能饮满杯酒，善吟长句诗。
　　庭前吏散后，江畔路乾时。请君携竹杖，一赴郡斋期。

卷434_18 「庭槐」白居易
　　南方饶竹树，唯有青槐稀。十种七八死，纵活亦支离。
　　何此郡庭下，一株独华滋。蒙蒙碧烟叶，袅袅黄花枝。
　　我家渭水上，此树荫前墀。忽向天涯见，忆在故园时。
　　人生有情感，遇物牵所思。树木犹复尔，况见旧亲知。

卷434_19 「送客回晚兴」白居易
　　城上云雾开，沙头风浪定。参差乱山出，澹泞平江净。
　　行客舟已远，居人酒初醒。袅袅秋竹梢，巴蝉声似磬。

卷434_20 「东楼竹」白居易
　　潇洒城东楼，绕楼多修竹。森然一万竿，白粉封青玉。

卷帘睡初觉，欹枕看未足。影转色入楼，床席生浮绿。
　　空城绝宾客，向夕弥幽独。楼上夜不归，此君留我宿。

卷434_21 「九日登巴台」白居易
　　黍香酒初熟，菊暖花未开。闲听竹枝曲，浅酌茱萸杯。
　　去年重阳日，漂泊湓城隈。今岁重阳日，萧条巴子台。
　　旅鬓寻已白，乡书久不来。临觞一搔首，座客亦裴回。

卷434_22 「东城寻春」白居易
　　老色日上面，欢情日去心。今既不如昔，后当不如今。
　　今犹未甚衰，每事力可任。花时仍爱出，酒后尚能吟。
　　但恐如此兴，亦随日销沉。东城春欲老，勉强一来寻。

卷434_23 「江上送客」白居易
　　江花已萎绝，江草已消歇。远客何处归，孤舟今日发。
　　杜鹃声似哭，湘竹斑如血。共是多感人，仍为此中别。

卷434_24 「桐花」白居易
　　春令有常候，清明桐始发。何此巴峡中，桐花开十月。
　　岂伊物理变，信是土宜别。地气反寒暄，天时倒生杀。
　　草木坚强物，所禀固难夺。风候一参差，荣枯遂乖剌。
　　况吾北人性，不耐南方热。强羸寿夭间，安得依时节。

卷434_25 「早祭风伯，因怀李十一舍人」白居易
　　远郡虽褊陋，时祀奉朝经。夙兴祭风伯，天气晓冥冥。
　　导骑与从吏，引我出东坰.水雾重如雨，山火高于星。
　　忽忆早朝日，与君趋紫庭。步登龙尾道，却望终南青。
　　一别身向老，所思心未宁。至今想在耳，玉音尚玲玲。

卷434_26 「花下对酒二首」白居易
　　蔼蔼江气春，南宾闰正月。梅樱与桃杏，次第城上发。
　　红房烂簇火，素艳纷团雪。香惜委风飘，愁牵压枝折。
　　楼中老太守，头上新白发。冷澹病心情，暄和好时节。
　　故园音信断，远郡亲宾绝。欲问花前尊，依然为谁设。
　　引手攀红樱，红樱落似霰。仰首看白日，白日走如箭。
　　年芳与时景，顷刻犹衰变。况是血肉身，安能长强健。
　　人心苦迷执，慕贵忧贫贱。愁色常在眉，欢容不上面。
　　况吾头半白，把镜非不见。何必花下杯，更待他人劝。

卷434_27 「不二门」白居易
　　两眼日将暗，四肢渐衰瘦。束带剩昔围，穿衣妨宽袖。
　　流年似江水，奔注无昏昼。志气与形骸，安得长依旧。
　　亦曾登玉陛，举措多纰缪。至今金阙籍，名姓独遗漏。
　　亦曾烧大药，消息乖火候。至今残丹砂，烧乾不成就。
　　行藏事两失，忧恼心交斗。化作憔悴翁，抛身在荒陋。
　　坐看老病逼，须得医王救。唯有不二门，其间无夭寿。

卷434_28 「我身」白居易
　　我身何所似，似彼孤生蓬。秋霜剪根断，浩浩随长风。
　　昔游秦雍间，今落巴蛮中。昔为意气郎，今作寂寥翁。
　　外貌虽寂寞，中怀颇冲融。赋命有厚薄，委心任穷通。
　　通当为大鹏，举翅摩苍穹。穷则为鹪鹩，一枝足自容。
　　苟知此道者，身穷心不穷。

卷434_29 「哭王质夫」白居易
　　仙游寺前别，别来十年馀。生别犹怏怏，死别复何如。
　　客从梓潼来，道君死不虚。惊疑心未信，欲哭复踟蹰。
　　踟蹰寝门侧，声发涕亦俱。衣上今日泪，箧中前月书。
　　怜君古人风，重有君子儒。篇咏陶谢辈，风流嵇阮徒。
　　出身既蹇屯，生世仍须臾。诚知天至高，安得不一呼。
　　江南有毒蟒，江北有妖狐。皆享千年寿，多于王质夫。
　　不知彼何德，不识此何辜。

卷434_30 「东坡种花二首」白居易
　　持钱买花树，城东坡上栽。但购有花者，不限桃杏梅。
　　百果参杂种，千枝次第开。天时有早晚，地力无高低。
　　红者霞艳艳，白者雪皑皑。游蜂逐不去，好鸟亦来栖。
　　前有长流水，下有小平台。时拂台上石，一举风前杯。
　　花枝荫我头，花蕊落我怀。独酌复独咏，不觉月平西。
　　巴俗不爱花，竟春无人来。唯此醉太守，尽日不能回。
　　东坡春向暮，树木今何如。漠漠花落尽，翳翳叶生初。
　　每日领童仆，荷锄仍决渠。刬土壅其本，引泉溉其枯。
　　小树低数尺，大树长丈馀。封植来几时，高下随扶疏。
　　养树既如此，养民亦何殊。将欲茂枝叶，必先救根株。
　　云何救根株，劝农均赋租。云何茂枝叶，省事宽刑书。
　　移此为郡政，庶几甿俗苏。

卷434_31 「登城东古台」白居易
　　迢迢东郊上，有土青崔嵬。不知何代物，疑是巴王台。
　　巴歌久无声，巴宫没黄埃。靡靡春草合，牛羊缘四隈。
　　我来一登眺，目极心悠哉。始见江山势，峰叠水环回。
　　凭高视听旷，向远胸襟开。唯有故园念，时时东北来。

卷434_32 「哭诸故人，因寄元八」白居易
　　昨日哭寝门，今日哭寝门。借问所哭谁，无非故交亲。
　　伟卿既长往，质夫亦幽沦。屈指数年世，收涕自思身。
　　彼皆少于我，先为泉下人。我今头半白，焉得身久存。
　　好狂元郎中，相识二十春。昔见君生子，今闻君抱孙。
　　存者尽老大，逝者已成尘。早晚升平宅，开眉一见君。

卷434_33 「郡中春宴，因赠诸客」白居易
　　仆本儒家子，待诏金马门。尘忝亲近地，孤负圣明恩。
　　一旦奉优诏，万里牧远人。可怜岛夷帅，自称为使君。
　　身骑牂牁马，口食涂江鳞。暗澹绯衫故，斓斑白发新。
　　是时岁二月，玉历布春分。颁条示皇泽，命宴及良辰。
　　冉冉趋府吏，蚩蚩聚州民。有如蛰虫鸟，亦应天地春。
　　薰草席铺坐，藤枝酒注樽。中庭无平地，高下随所陈。
　　蛮鼓声坎坎，巴女舞蹲蹲。使君居上头，掩口语众宾。
　　勿笑风俗陋，勿欺官府贫。蜂巢与蚁穴，随分有君臣。

卷434_34 「开元寺东池早春」白居易
　　池水暖温暾，水清波潋滟。簇簇青泥中，新蒲叶如剑。
　　梅房小白裹，柳彩轻黄染。顺气草熏熏，适情鸥泛泛。
　　旧游成梦寐，往事随阳焱。芳物感幽怀，一动平生念。

卷434_35 「东溪种柳」白居易
　　野性爱栽植，植柳水中坻。乘春持斧斫，裁截而树之。
　　长短既不一，高下随所宜。倚岸埋大干，临流插小枝。
　　松柏不可待，楩楠固难移。不如种此树，此树易荣滋。
　　无根亦可活，成阴况非迟。三年未离郡，可以见依依。
　　种罢水边憩，仰头闲自思。富贵本非望，功名须待时。
　　不种东溪柳，端坐欲何为。

卷434_36 「卧小斋」白居易
　　朝起视事毕，晏坐饱食终。散步长廊下，卧退小斋中。
　　拙政自多暇，幽情谁与同。孰云二千石，心如田野翁。

卷434_37 「步东坡」白居易
　　朝上东坡步，夕上东坡步。东坡何所爱，爱此新成树。
　　种植当岁初，滋荣及春暮。信意取次栽，无行亦无数。
　　绿阴斜景转，芳气微风度。新叶鸟下来，萎花蝶飞去。
　　闲携斑竹杖，徐曳黄麻屦。欲识往来频，青芜成白路。

卷434_38 「征秋税毕，题郡南亭」白居易
　　高城直下视，蠢蠢见巴蛮。安可施政教，尚不通语言。
　　且喜赋敛毕，幸闻闾井安。岂伊循良化，赖此丰登年。
　　案牍既简少，池馆亦清闲。秋雨檐果落，夕钟林鸟还。
　　南亭日潇洒，偃卧恣疏顽。

卷434_39 「蚊蟆」白居易
　　巴徼炎毒早，二月蚊蟆生。咂肤拂不去，绕耳薨薨声。
　　斯物颇微细，中人初甚轻。如有肤受谮，久则疮痏成。
　　痏成无奈何，所要防其萌。幺虫何足道，潜喻儆人情。

卷434_40 「登龙昌上寺望江南山，怀钱舍人」白居易
　　骑马出西郭，悠悠欲何之。独上高寺去，一与白云期。
　　虚槛晚潇洒，前山碧参差。忽似青龙阁，同望玉峰时。
　　因咏松雪句，永怀鸾鹤姿。六年不相见，况乃隔荣衰。

卷434_41 「郊下」白居易
　　西日照高树，树头子规鸣。东风吹野水，水畔江蓠生。
　　尽日看山立，有时寻涧行。兀兀长如此，何许似专城。

卷434_42 「遣怀」白居易
　　乐往必悲生，泰来由否极。谁言此数然，吾道何终塞。
　　尝求詹尹卜，拂龟竟默默。亦曾仰问天，天但苍苍色。
　　自兹唯委命，名利心双息。近日转安闲，乡园亦休忆。
　　回看世间苦，苦在求不得。我今无所求，庶离忧悲域。

卷434_43 「岁晚」白居易
　　霜降水返壑，风落木归山。冉冉岁将宴，物皆复本源。
　　何此南迁客，五年独未还。命屯分已定，日久心弥安。
　　亦尝心与口，静念私自言。去国固非乐，归乡未必欢。
　　何须自生苦，舍易求其难。

卷434_44 「负冬日」白居易
　　杲杲冬日出，照我屋南隅。负暄闭目坐，和气生肌肤。
　　初似饮醇醪，又如蛰者苏。外融百骸畅，中适一念无。
　　旷然忘所在，心与虚空俱。

卷434_45 「委顺」白居易
　　山城虽荒芜，竹树有嘉色。郡俸诚不多，亦足充衣食。
　　外累由心起，心宁累自息。尚欲忘家乡，谁能算官职。
　　宜怀齐远近，委顺随南北。归去诚可怜，天涯住亦得。

卷434_46 「宿溪翁（时初除郎官赴朝）」白居易
　　众心爱金玉，众口贪酒肉。何如此溪翁，饮瓢亦自足。
　　溪南刈薪草，溪北修墙屋。岁种一顷田，春驱两黄犊。
　　于中甚安适，此外无营欲。溪畔偶相逢，庵中遂同宿。
　　醉翁向朝市，问我何官禄。虚言笑杀翁，郎官应列宿。

卷434_47 「重过寿泉，忆与杨九别时，因题店壁」白居易
　　商州南十里，有水名寿泉。涌出石崖下，流经山店前。
　　忆昔相送日，我去君言还。寒波与老泪，此地共潺湲。
　　一去历万里，再来经六年。形容已变改，处所犹依然。
　　他日君过此，殷勤吟此篇。

卷434_48 「西掖早秋直夜书意（自此后中书舍人时作）」白居易
　　凉风起禁掖，新月生宫沼。夜半秋暗来，万年枝袅袅。
　　炎凉递时节，钟鼓交昏晓。遇圣惜年衰，报恩愁力小。
　　素餐无补益，朱绶虚缠绕。冠盖栖野云，稻粱养山鸟。
　　量能私自省，所得已非少。五品不为贱，五十不为夭。
　　若无知足心，贪求何日了。

卷434_49 「庭松」白居易
　　堂下何所有，十松当我阶。乱立无行次，高下亦不齐。
　　高者三丈长，下者十尺低。有如野生物，不知何人栽。
　　接以青瓦屋，承之白沙台。朝昏有风月，燥湿无尘泥。
　　疏韵秋槭槭，凉阴夏凄凄。春深微雨夕，满叶珠蓑蓑。
　　岁暮大雪天，压枝玉皑皑。四时各有趣，万木非其侪。
　　去年买此宅，多为人所咍。一家二十口，移转就松来。
　　移来有何得，但得烦襟开。即此是益友，岂必交贤才。
　　顾我犹俗士，冠带走尘埃。未称为松主，时时一愧怀。

卷434_50 「竹窗」白居易
　　常爱辋川寺，竹窗东北廊。一别十馀载，见竹未曾忘。
　　今春二月初，卜居在新昌。未暇作厩库，且先营一堂。
　　开窗不糊纸，种竹不依行。意取北檐下，窗与竹相当。
　　绕屋声淅淅，逼人色苍苍。烟通杳霭气，月透玲珑光。
　　是时三伏天，天气热如汤。独此竹窗下，朝回解衣裳。
　　轻纱一幅巾，小簟六尺床。无客尽日静，有风终夜凉。
　　乃知前古人，言事颇谙详。清风北窗卧，可以傲羲皇。

卷434_51 「同韩侍郎游郑家池吟诗小饮」白居易
　　野艇容三人，晚池流浼浼。悠然依棹坐，水思如江海。
　　宿雨洗沙尘，晴风荡烟霭。残阳上竹树，枝叶生光彩。
　　我本偶然来，景物如相待。白鸥惊不起，绿芡行堪采。
　　齿发虽已衰，性灵未云改。逢诗遇杯酒，尚有心情在。

卷434_52 「晚归有感」白居易
　　朝吊李家孤，暮问崔家疾。回马独归来，低眉心郁郁。
　　平生所善者，多不过六七。如何十年间，零落三无一。
　　刘曾梦中见，元向花前失。渐老与谁游，春城好风日。

卷434_53 「曲江感秋二首」白居易
　　元和二年秋，我年三十七。长庆二年秋，我年五十一。
　　中间十四年，六年居谴黜。穷通与荣悴，委运随外物。
　　遂师庐山远，重吊湘江屈。夜听竹枝愁，秋看滟堆没。
　　近辞巴郡印，又秉纶闱笔。晚遇何足言，白发映朱绂。
　　销沉昔意气，改换旧容质。独有曲江秋，风烟如往日。
　　疏芜南岸草，萧飒西风树。秋到未几时，蝉声又无数。
　　莎平绿茸合，莲落青房露。今日临望时，往年感秋处。
　　池中水依旧，城上山如故。独我鬓间毛，昔黑今垂素。
　　荣名与壮齿，相避如朝暮。时命始欲来，年颜已先去。
　　当春不欢乐，临老徒惊误。故作咏怀诗，题于曲江路。

卷434_54 「玩松竹二首」白居易
　　龙蛇隐大泽，麋鹿游丰草。栖凤安于梧，潜鱼乐于藻。
　　吾亦爱吾庐，庐中乐吾道。前松后修竹，偃卧可终老。
　　各附其所安，不知他物好。
　　坐爱前檐前，卧爱北窗北。窗竹多好风，檐松有嘉色。
　　幽怀一以合，俗含随缘息。在尔虽无情，于予即有得。
　　乃知性相近，不必动与植。

卷434_55 「衰病无趣，因吟所怀」白居易
　　朝餐多不饱，夜卧常少睡。自觉寝食间，多无少年味。
　　平生好诗酒，今亦将舍弃。酒唯下药饮，无复曾欢醉。
　　诗多听人吟，自不题一字。病姿与衰相，日夜相继至。
　　况当尚少朝，弥惭居近侍。终当求一郡，聚少渔樵费。
　　合口便归山，不问人间事。

卷434_56 「逍遥咏」白居易
　　亦莫恋此身，亦莫厌此身。此身何足恋，万劫烦恼根。
　　此身何足厌，一聚虚空尘。无恋亦无厌，始是逍遥人。

　　　　　　　　　　　　　　卷四百三十五

卷435_1 「短歌行」白居易
　　曈曈太阳如火色，上行千里下一刻。出为白昼入为夜，
　　圆转如珠住不得。住不得，可奈何，为君举酒歌短歌。
　　歌声苦，词亦苦，四座少年君听取。今夕未竟明夕催，
　　秋风才往春风回。人无根蒂时不驻，朱颜白日相隳颓。
　　劝君且强笑一面，劝君且强饮一杯。人生不得长欢乐，
　　年少须臾老到来。

卷435_2 「生离别」白居易
　　食檗不易食梅难，檗能苦兮梅能酸。未如生别之为难，
　　苦在心兮酸在肝。晨鸡再鸣残月没，征马连嘶行人出。
　　回看骨肉哭一声，梅酸檗苦甘如蜜。黄河水白黄云秋，
　　行人河边相对愁。天寒野旷何处宿，棠梨叶战风飕飕。
　　生离别，生离别，忧从中来无断绝。忧极心劳血气衰，
　　未年三十生白发。

卷435_3 「浩歌行」白居易
　　天长地久无终毕，昨夜今朝又明日。鬓发苍浪牙齿疏，
　　不觉身年四十七。前去五十有几年，把镜照面心茫然。
　　既无长绳系白日，又无大药驻朱颜。朱颜日渐不如故，
　　青史功名在何处。欲留年少待富贵，富贵不来年少去。
　　去复去兮如长河，东流赴海无回波。贤愚贵贱同归尽，
　　北邙冢墓高嵯峨。古来如此非独我，未死有酒且高歌。
　　颜回短命伯夷饿，我今所得亦已多。功名富贵须待命，
　　命若不来知奈何。

卷435_4 「王夫子」白居易
　　王夫子，送君为一尉，东南三千五百里。道途虽远位虽卑，
　　月俸犹堪活妻子。男儿口读古人书，束带敛手来从事。
　　近将徇禄给一家，远则行道佐时理，行道佐时须待命，
　　委身下位无为耻。命苟未来且求食，官无卑高及远迩。
　　男儿上既未能济天下，下又不至饥寒死。吾观九品至一品，
　　其间气味都相似。紫绶朱绂青布衫，颜色不同而已矣。
　　王夫子，别有一事欲劝君，遇酒逢春且欢喜。

卷435_5 「江南遇天宝乐叟」白居易
　　白头病叟泣且言，禄山未乱入梨园。能弹琵琶和法曲，
　　多在华清随至尊。是时天下太平久，年年十月坐朝元。
　　千官起居环珮合，万国会同车马奔。金钿照耀石瓮寺，
　　兰麝熏煮温汤源。贵妃宛转侍君侧，体弱不胜珠翠繁。
　　冬雪飘飖锦袍暖，春风荡漾霓裳翻。欢娱未足燕寇至，
　　弓劲马肥胡语喧。豳土人迁避夷狄，鼎湖龙去哭轩辕。
　　从此漂沦落南土，万人死尽一身存。秋风江上浪无限，
　　暮雨舟中酒一尊。涸鱼久失风波势，枯草曾沾雨露恩。
　　我自秦来君莫问，骊山渭水如荒村。新丰树老笼明月，
　　长生殿暗锁春云。红叶纷纷盖欹瓦，绿苔重重封坏垣。
　　唯有中官作宫使，每年寒食一开门。

卷435_6 「送张山人归嵩阳」白居易
　　黄昏惨惨天微雪，修行坊西鼓声绝。张生马瘦衣且单，
　　夜扣柴门与我别。愧君冒寒来别我，为君酤酒张灯火。
　　酒酣火暖与君言，何事入关又出关。答云前年偶下山，
　　四十馀月客长安。长安古来名利地，空手无金行路难。
　　朝游九城陌，肥马轻车欺杀客。暮宿五侯门，
　　残茶冷酒愁杀人。春明门，门前便是嵩山路。
　　幸有云泉容此身，明日辞君且归去。

卷435_7 「醉后走笔酬刘五主簿长句之赠兼简张大贾二十四先辈昆季」白居易
　　刘兄文高行孤立，十五年前名翕习。是时相遇在符离，
　　我年二十君三十。得意忘年心迹亲，寓居同县日知闻。
　　衡门寂寞朝寻我，古寺萧条暮访君。朝来暮去多携手，
　　穷巷贫居何所有。秋灯夜写联句诗，春雪朝倾暖寒酒。
　　陴湖绿爱白鸥飞，濉水清怜红鲤肥。偶语闲攀芳树立，
　　相扶醉蹋落花归。张贾弟兄同里巷，乘闲数数来相访，
　　雨天连宿草堂中，月夜徐行石桥上。我年渐长忽自惊，
　　镜中冉冉髭须生。心畏后时同励志，身牵前事各求名。
　　问我栖栖何所适，乡人荐为鹿鸣客。二千里别谢交游，
　　三十韵诗慰行役。出门可怜唯一身，敝裘瘦马入咸秦。
　　冬冬街鼓红尘暗，晚到长安无主人。二贾二张与余弟，
　　驱车逦迤来相继。操词握赋为干戈，锋锐森然胜气多。
　　齐入文场同苦战，五人十载九登科。二张得隽名居甲，
　　美退争雄重告捷。棠棣辉荣并桂枝，芝兰芳馥和荆叶。
　　唯有沅犀屈未伸，握中自谓骇鸡珍。三年不鸣鸣必大，
　　岂独骇鸡当骇人。元和运启千年圣，同遇明时余最幸。
　　始辞秘阁吏王畿，遽列谏垣升禁闱。蹇步何堪鸣珮玉，
　　衰容不称著朝衣。阊阖晨开朝百辟，冕旒不动香烟碧。
　　步登龙尾上虚空，立去天颜无咫尺。宫花似雪从乘舆，
　　禁月如霜坐直庐。身贱每惊随内宴，才微常愧草天书。
　　晚松寒竹新昌第，职居密近门多闭。日暮银台下直回，
　　故人到门门暂开。回头下马一相顾，尘土满衣何处来。
　　敛手炎凉叙未毕，先说旧山今悔出。岐阳旅宦少欢娱，
　　江左羁游费时日。赠我一篇行路吟，吟之句句披沙金。
　　岁月徒催白发貌，泥涂不屈青云心。谁会茫茫天地意，
　　短才获用长才弃。我随鹓鹭入烟云，谬上丹墀为近臣。
　　君同鸾凤栖荆棘，犹著青袍作选人。惆怅知贤不能荐，
　　徒为出入蓬莱殿。月惭谏纸二百张，岁愧俸钱三十万。
　　大底浮荣何足道，几度相逢即身老。且倾斗酒慰羁愁，
　　重话符离问旧游。北巷邻居几家去，东林旧院何人住。
　　武里村花落复开，流沟山色应如故。感此酬君千字诗，
　　醉中分手又何之。须知通塞寻常事，莫叹浮沉先后时。
　　慷慨临歧重相勉，殷勤别后加餐饭。
　　君不见买臣衣锦还故乡，五十身荣未为晚。

卷435_8 「和钱员外答卢员外早春独游曲江见寄长句」白居易
　　春来有色暗融融，先到诗情酒思中。柳岸霏微裛尘雨，
　　杏园澹荡开花风。闻君独游心郁郁，薄晚新晴骑马出。
　　醉思诗侣有同年，春叹翰林无暇日。云夫首倡寒玉音，
　　蔚章继和春搜吟。此时我亦闭门坐，一日风光三处心。

卷435_9 「东墟晚歇（时退居渭村）」白居易
　　凉风冷露萧索天，黄蒿紫菊荒凉田。绕冢秋花少颜色，
　　细虫小蝶飞翻翻。中有腾腾独行者，手拄渔竿不骑马。
　　晚从南涧钓鱼回，歇此墟中白杨下。褐衣半故白发新，
　　人逢知我是何人。谁言渭浦栖迟客，曾作甘泉侍从臣。

卷435_10 「客中月」白居易
　　客从江南来，来时月上弦。悠悠行旅中，三见清光圆。
　　晓随残月行，夕与新月宿。谁谓月无情，千里远相逐。
　　朝发渭水桥，暮入长安陌。不知今夜月，又作谁家客。

卷435_11 「挽歌词」白居易
　　丹旐何飞扬，素骖亦悲鸣。晨光照闾巷，輀车俨欲行。
　　萧条九月天，哀挽出重城。借问送者谁，妻子与弟兄。
　　苍苍上古原，峨峨开新茔。含酸一恸哭，异口同哀声。
　　旧陇转芜绝，新坟日罗列。春风草绿北邙山，
　　此地年年生死别。

卷435_12 「长相思」白居易
　　九月西风兴，月冷露华凝。思君秋夜长，一夜魂九升。
　　二月东风来，草拆花心开。思君春日迟，一日肠九回。
　　妾住洛桥北，君住洛桥南。十五即相识，今年二十三。
　　有如女萝草，生在松之侧。蔓短枝苦高，萦回上不得。
　　人言人有愿，愿至天必成。愿作远方兽，步步比肩行。
　　愿作深山木，枝枝连理生。

卷435_13 「山鹧鸪」白居易
　　山鹧鸪，朝朝暮暮啼复啼，啼时露白风凄凄。
　　黄茅冈头秋日晚，苦竹岭下寒月低。畬田有粟何不啄，
　　石楠有枝何不栖。迢迢不缓复不急，楼上舟中声暗入。
　　梦乡迁客展转卧，抱儿寡妇彷徨立。山鹧鸪，
　　尔本此乡鸟，生不辞巢不别群，何苦声声啼到晓。
　　啼到晓，唯能愁北人，南人惯闻如不闻。

卷435_14 「放旅雁（元和十年冬作）」白居易
　　九江十年冬大雪，江水生冰树枝折。百鸟无食东西飞，
　　中有旅雁声最饥。雪中啄草冰上宿，翅冷腾空飞动迟。
　　江童持网捕将去，手携入市生卖之。我本北人今谴谪，
　　人鸟虽殊同是客。见此客鸟伤客人，赎汝放汝飞入云。
　　雁雁汝飞向何处，第一莫飞西北去。淮西有贼讨未平，
　　百万甲兵久屯聚。官军贼军相守老，食尽兵穷将及汝。
　　健儿饥饿射汝吃，拔汝翅翎为箭羽。

卷435_15 「送春归（元和十一年三月三十日作）」白居易
　　送春归，三月尽日日暮时。去年杏园花飞御沟绿，
　　何处送春曲江曲。今年杜鹃花落子规啼，送春何处西江西。
　　帝城送春犹怏怏，天涯送春能不加惆怅。莫惆怅，
　　送春人。冗员无替五年罢，应须准拟再送浔阳春。
　　五年炎凉凡十变，又知此身健不健。好去今年江上春，
　　明年未死还相见。

卷435_16 「山石榴寄元九」白居易
　　山石榴，一名山踯躅，一名杜鹃花，杜鹃啼时花扑扑。
　　九江三月杜鹃来，一声催得一枝开。江城上佐闲无事，
　　山下劚得厅前栽。烂熳一阑十八树，根株有数花无数。
　　千房万叶一时新，嫩紫殷红鲜麹尘。泪痕裛损燕支脸，
　　剪刀裁破红绡巾。谪仙初堕愁在世，姹女新嫁娇泥春。
　　日射血珠将滴地，风翻火焰欲烧人。闲折两枝持在手，
　　细看不似人间有。花中此物似西施，芙蓉芍药皆嫫母。
　　奇芳绝艳别者谁，通州迁客元拾遗。拾遗初贬江陵去，
　　去时正值青春暮。商山秦岭愁杀君，山石榴花红夹路。
　　题诗报我何所云，苦云色似石榴裙。当时丛畔唯思我，
　　今日阑前只忆君。忆君不见坐销落，日西风起红纷纷。

卷435_17 「画竹歌」白居易
　　植物之中竹难写，古今虽画无似者。萧郎下笔独逼真，
　　丹青以来唯一人。人画竹身肥拥肿，萧画茎瘦节节竦。
　　人画竹梢死羸垂，萧画枝活叶叶动。不根而生从意生，
　　不笋而成由笔成。野塘水边碕岸侧，森森两丛十五茎。
　　婵娟不失筠粉态，萧飒尽得风烟情。举头忽看不似画，
　　低耳静听疑有声。西丛七茎劲而健，省向天竺寺前石上见。
　　东丛八茎疏且寒，忆曾湘妃庙里雨中看。幽姿远思少人别，
　　与君相顾空长叹。萧郎萧郎老可惜，手颤眼昏头雪色。
　　自言便是绝笔时，从今此竹尤难得。

卷435_18 「真娘墓（墓在虎丘寺）」白居易
　　真娘墓，虎丘道。不识真娘镜中面，唯见真娘墓头草。
　　霜摧桃李风折莲，真娘死时犹少年。脂肤荑手不牢固，
　　世间尤物难留连。难留连，易销歇。塞北花，江南雪。

卷435_19 「长恨歌」白居易
　　汉皇重色思倾国，御宇多年求不得。杨家有女初长成，
　　养在深闺人未识。天生丽质难自弃，一朝选在君王侧。
　　回眸一笑百媚生，六宫粉黛无颜色。春寒赐浴华清池，
　　温泉水滑洗凝脂。侍儿扶起娇无力，始是新承恩泽时。
　　云鬓花颜金步摇，芙蓉帐暖度春宵。春宵苦短日高起，
　　从此君王不早朝。承欢侍宴无闲暇，春从春游夜专夜。
　　后宫佳丽三千人，三千宠爱在一身。金屋妆成娇侍夜，
　　玉楼宴罢醉和春。姊妹弟兄皆列土，可怜光彩生门户。
　　遂令天下父母心，不重生男重生女。骊宫高处入青云，
　　仙乐风飘处处闻。缓歌慢舞凝丝竹，尽日君王看不足。
　　渔阳鞞鼓动地来，惊破霓裳羽衣曲。九重城阙烟尘生，
　　千乘万骑西南行。翠华摇摇行复止，西出都门百馀里。
　　六军不发无奈何，宛转蛾眉马前死。花钿委地无人收，
　　翠翘金雀玉搔头。君王掩面救不得，回看血泪相和流。
　　黄埃散漫风萧索，云栈萦纡登剑阁。峨嵋山下少人行，
　　旌旗无光日色薄。蜀江水碧蜀山青，圣主朝朝暮暮情。
　　行宫见月伤心色，夜雨闻铃肠断声。天旋日转回龙驭，
　　到此踌躇不能去。马嵬坡下泥土中，不见玉颜空死处。
　　君臣相顾尽沾衣，东望都门信马归。归来池苑皆依旧，
　　太液芙蓉未央柳。芙蓉如面柳如眉，对此如何不泪垂。
　　春风桃李花开夜，秋雨梧桐叶落时。西宫南苑多秋草，
　　宫叶满阶红不扫。梨园弟子白发新，椒房阿监青娥老。
　　夕殿萤飞思悄然，孤灯挑尽未成眠。迟迟钟鼓初长夜，
　　耿耿星河欲曙天。鸳鸯瓦冷霜华重，翡翠衾寒谁与共。
　　悠悠生死别经年，魂魄不曾来入梦。临邛道士鸿都客，
　　能以精诚致魂魄。为感君王展转思，遂教方士殷勤觅。
　　排空驭气奔如电，升天入地求之遍。上穷碧落下黄泉，
　　两处茫茫皆不见。忽闻海上有仙山，山在虚无缥缈间。
　　楼阁玲珑五云起，其中绰约多仙子。中有一人字太真，
　　雪肤花貌参差是。金阙西厢叩玉扃，转教小玉报双成。
　　闻道汉家天子使，九华帐里梦魂惊。揽衣推枕起裴回，
　　珠箔银屏逦迤开。云鬓半偏新睡觉，花冠不整下堂来。
　　风吹仙袂飘飖举，犹似霓裳羽衣舞。玉容寂寞泪阑干，
　　梨花一枝春带雨。含情凝睇谢君王，一别音容两渺茫。
　　昭阳殿里恩爱绝，蓬莱宫中日月长。回头下望人寰处，
　　不见长安见尘雾。唯将旧物表深情，钿合金钗寄将去。
　　钗留一股合一扇，钗擘黄金合分钿。但教心似金钿坚，
　　天上人间会相见。临别殷勤重寄词，词中有誓两心知。
　　七月七日长生殿，夜半无人私语时。在天愿作比翼鸟，
　　在地愿为连理枝。天长地久有时尽，此恨绵绵无绝期。

卷435_20 「妇人苦」白居易
　　蝉鬓加意梳，蛾眉用心扫。几度晓妆成，君看不言好。
　　妾身重同穴，君意轻偕老。惆怅去年来，心知未能道。
　　今朝一开口，语少意何深。愿引他时事，移君此日心。
　　人言夫妇亲，义合如一身。及至死生际，何曾苦乐均。
　　妇人一丧夫，终身守孤孑。有如林中竹，忽被风吹折。
　　一折不重生，枯死犹抱节。男儿若丧妇，能不暂伤情。
　　应似门前柳，逢春易发荣。风吹一枝折，还有一枝生。
　　为君委曲言，愿君再三听。须知妇人苦，从此莫相轻。

卷435_21 「长安道」白居易
　　花枝缺处青楼开，艳歌一曲酒一杯。美人劝我急行乐，
　　自古朱颜不再来。君不见外州客，长安道，一回来，
　　一回老。

卷435_22 「潜别离」白居易
　　不得哭，潜别离。不得语，暗相思。两心之外无人知。
　　深笼夜锁独栖鸟，利剑春断连理枝。河水虽浊有清日，
　　乌头虽黑有白时。唯有潜离与暗别，彼此甘心无后期。

卷435_23 「隔浦莲」白居易
　　隔浦爱红莲，昨日看犹在。夜来风吹落，只得一回采。
　　花开虽有明年期，复愁明年还暂时。

卷435_24 「寒食野望吟」白居易
　　丘墟郭门外，寒食谁家哭。风吹旷野纸钱飞，
　　古墓累累春草绿。棠梨花映白杨树，尽是死生离别处。
　　冥寞重泉哭不闻，萧萧墓雨人归去。

卷435_25 「琵琶引」白居易
　　浔阳江头夜送客，枫叶荻花秋索索。主人下马客在船，
　　举酒欲饮无管弦。醉不成欢惨将别，别时茫茫江浸月。
　　忽闻水上琵琶声，主人忘归客不发。寻声暗问弹者谁，
　　琵琶声停欲语迟。移船相近邀相见，添酒回灯重开宴。
　　千呼万唤始出来，犹抱琵琶半遮面。转轴拨弦三两声，
　　未成曲调先有情。弦弦掩抑声声思，似诉平生不得意。
　　低眉信手续续弹，说尽心中无限事。轻拢慢捻抹复挑，
　　初为霓裳后六幺。大弦嘈嘈如急雨，小弦切切如私语。
　　嘈嘈切切错杂弹，大珠小珠落玉盘。间关莺语花底滑，
　　幽咽泉流水下滩。水泉冷涩弦疑绝，疑绝不通声暂歇。
　　别有幽愁暗恨生，此时无声胜有声。银瓶乍破水浆迸，
　　铁骑突出刀枪鸣。曲终收拨当心画，四弦一声如裂帛。
　　东舟西舫悄无言，唯见江心秋月白。沉吟放拨插弦中，
　　整顿衣裳起敛容。自言本是京城女，家在虾蟆陵下住。
　　十三学得琵琶成，名属教坊第一部。曲罢曾教善才伏，
　　妆成每被秋娘妒。五陵年少争缠头，一曲红绡不知数。
　　钿头云篦击节碎，血色罗裙翻酒污。今年欢笑复明年，
　　秋月春风等闲度。弟走从军阿姨死，暮去朝来颜色故。
　　门前冷落鞍马稀，老大嫁作商人妇。商人重利轻别离，
　　前月浮梁买茶去。去来江口守空船，绕船月明江水寒。
　　夜深忽梦少年事，梦啼妆泪红阑干。我闻琵琶已叹息，
　　又闻此语重唧唧。同是天涯沦落人，相逢何必曾相识。
　　我从去年辞帝京，谪居卧病浔阳城。浔阳小处无音乐，
　　终岁不闻丝竹声。住近湓江地低湿，黄芦苦竹绕宅生。
　　其间旦暮闻何物，杜鹃啼血猿哀鸣。春江花朝秋月夜，
　　往往取酒还独倾。岂无山歌与村笛，呕哑嘲哳难为听。
　　今夜闻君琵琶语，如听仙乐耳暂明。莫辞更坐弹一曲，
　　为君翻作琵琶行。感我此言良久立，却坐促弦弦转急。
　　凄凄不似向前声，满座重闻皆掩泣。座中泣下谁最多，
　　江州司马青衫湿。

卷435_26 「简简吟」白居易
　　苏家小女名简简，芙蓉花腮柳叶眼。十一把镜学点妆，
　　十二抽针能绣裳。十三行坐事调品，不肯迷头白地藏。
　　玲珑云髻生花样，飘飖风袖蔷薇香。殊姿异态不可状，
　　忽忽转动如有光。二月繁霜杀桃李，明年欲嫁今年死。
　　丈人阿母勿悲啼，此女不是凡夫妻。恐是天仙谪人世，
　　只合人间十三岁。大都好物不坚牢，彩云易散琉璃脆。

卷435_27 「花非花」白居易
　　花非花，雾非雾。夜半来，天明去。来如春梦几多时，
　　去似朝云无觅处。

卷435_28 「醉后狂言，酬赠萧、殷二协律」白居易
　　馀杭邑客多羁贫，其间甚者萧与殷。天寒身上犹衣葛，
　　日高甑中未拂尘。江城山寺十一月，北风吹沙雪纷纷。
　　宾客不见绨袍惠，黎庶未沾襦袴恩。此时太守自惭愧，
　　重衣复衾有馀温。因命染人与针女，先制两裘赠二君。
　　吴绵细软桂布密，柔如狐腋白似云。劳将诗书投赠我，
　　如此小惠何足论。我有大裘君未见，宽广和暖如阳春。
　　此裘非缯亦非纩，裁以法度絮以仁。刀尺钝拙制未毕，
　　出亦不独裹一身。若令在郡得五考，与君展覆杭州人。

卷435_29 「醉歌（示伎人商玲珑）」白居易
　　罢胡琴，掩秦瑟，玲珑再拜歌初毕。谁道使君不解歌，
　　听唱黄鸡与白日。黄鸡催晓丑时鸣，白日催年酉前没。
　　腰间红绶系未稳，镜里朱颜看已失。玲珑玲珑奈老何，
　　使君歌了汝更歌。

　　　　　　　　　　　　　　卷四百三十六

卷436_1 「代书诗一百韵寄微之」白居易
　　忆在贞元岁，初登典校司。身名同日授，心事一言知。
　　肺腑都无隔，形骸两不羁。疏狂属年少，闲散为官卑。
　　分定金兰契，言通药石规。交贤方汲汲，友直每偲偲。
　　有月多同赏，无杯不共持。秋风拂琴匣，夜雪卷书帷。
　　高上慈恩塔，幽寻皇子陂。唐昌玉蕊会，崇敬牡丹期。
　　笑劝迂辛酒，闲吟短李诗。儒风爱敦质，佛理赏玄师。
　　度日曾无闷，通宵靡不为。双声联律句，八面对宫棋。
　　往往游三省，腾腾出九逵。寒销直城路，春到曲江池。
　　树暖枝条弱，山晴彩翠奇。峰攒石绿点，柳宛麹尘丝。
　　岸草烟铺地，园花雪压枝。早光红照耀，新溜碧逶迤。
　　幄幕侵堤布，盘筵占地施。征伶皆绝艺，选伎悉名姬。
　　粉黛凝春态，金钿耀水嬉。风流夸堕髻，时世斗啼眉。
　　密坐随欢促，华尊逐胜移。香飘歌袂动，翠落舞钗遗。
　　筹插红螺碗，觥飞白玉卮。打嫌调笑易，饮讶卷波迟。
　　残席喧哗散，归鞍酩酊骑。酡颜乌帽侧，醉袖玉鞭垂。
　　紫陌传钟鼓，红尘塞路岐。几时曾暂别，何处不相随。
　　荏苒星霜换，回环节候催。两衙多请告，三考欲成资。
　　运启千年圣，天成万物宜。皆当少壮日，同惜盛明时。
　　光景嗟虚掷，云霄窃暗窥。攻文朝矻矻，讲学夜孜孜。
　　策目穿如札，锋毫锐若锥。繁张获鸟网，坚守钓鱼坻。
　　并受夔龙荐，齐陈晁董词。万言经济略，三策太平基。
　　中第争无敌，专场战不疲。辅车排胜阵，掎角搴降旗。
　　双阙纷容卫，千僚俨等衰。恩随紫泥降，名向白麻披。
　　既在高科选，还从好爵縻。东垣君谏诤，西邑我驱驰。
　　再喜登乌府，多惭侍赤墀。官班分内外，游处遂参差。
　　每列鹓鸾序，偏瞻獬豸姿。简威霜凛冽，衣彩绣葳蕤。
　　正色摧强御，刚肠嫉喔咿。常憎持禄位，不拟保妻儿。
　　养勇期除恶，输忠在灭私。下鞲惊燕雀，当道慑狐狸。
　　南国人无怨，东台吏不欺。理冤多定国，切谏甚辛毗。
　　造次行于是，平生志在兹。道将心共直，言与行兼危。
　　水暗波翻覆，山藏路险巇.未为明主识，已被倖臣疑。
　　木秀遭风折，兰芳遇霰萎。千钧势易压，一柱力难支。
　　腾口因成痏，吹毛遂得疵。忧来吟贝锦，谪去咏江蓠。
　　邂逅尘中遇，殷勤马上辞。贾生离魏阙，王粲向荆夷。
　　水过清源寺，山经绮季祠。心摇汉皋珮，泪堕岘亭碑。
　　驿路缘云际，城楼枕水湄。思乡多绕泽，望阙独登陴。
　　林晚青萧索，江平绿渺瀰。野秋鸣蟋蟀，沙冷聚鸬鹚。
　　官舍黄茅屋，人家苦竹篱。白醪充夜酌，红粟备晨炊。
　　寡鹤摧风翮，鳏鱼失水鬐.暗雏啼渴旦，凉叶坠相思。
　　一点寒灯灭，三声晓角吹。蓝衫经雨故，骢马卧霜羸。
　　念涸谁濡沫，嫌醒自歠醨.耳垂无伯乐，舌在有张仪。
　　负气冲星剑，倾心向日葵。金言自销铄，玉性肯磷缁。
　　伸屈须看蠖，穷通莫问龟。定知身是患，应用道为医。
　　想子今如彼，嗟予独在斯。无憀当岁杪，有梦到天涯。
　　坐阻连襟带，行乖接履綦。润销衣上雾，香散室中芝。
　　念远缘迁贬，惊时为别离。素书三往复，明月七盈亏。
　　旧里非难到，馀欢不可追。树依兴善老，草傍静安衰。
　　前事思如昨，中怀写向谁。北村寻古柏，南宅访辛夷。
　　此日空搔首，何人共解颐。病多知夜永，年长觉秋悲。
　　不饮长如醉，加餐亦似饥。狂吟一千字，因使寄微之。

卷436_2 「和郑元及第后秋归洛下闲居（ 同高侍郎下隔年及第）」白居易
　　勤苦成名后，优游得意间。玉怜同匠琢，桂恨隔年攀。
　　山静豹难隐，谷幽莺暂还。微吟诗引步，浅酌酒开颜。
　　门迥暮临水，窗深朝对山。云衢日相待，莫误许身闲。

卷436_3 「与诸同年贺座主侍郎新拜太常，同宴萧尚书亭子」白居易
　　宠新卿典礼，会盛客征文。不失迁莺侣，因成贺燕群。
　　池台晴间雪，冠盖暮和云。共仰曾攀处，年深桂尚熏。

卷436_4 「东都冬日会诸同年宴郑家林亭（得先字）」白居易
　　盛时陪上第，暇日会群贤。桂折因同树，莺迁各异年。
　　宾阶纷组佩，妓席俨花钿。促膝齐荣贱，差肩次后先。
　　助歌林下水，销酒雪中天。他日升沉者，无忘共此筵。

卷436_5 「叙德书情四十韵，上宣歙翟中丞」白居易
　　元圣生乘运，忠贤出应期。还将稽古力，助立太平基。
　　土控吴兼越，州连歙与池。山河地襟带，军镇国藩维。
　　廉察安江甸，澄清肃海夷。股肱分外守，耳目付中司。
　　楚老歌来暮，秦人咏去思。望如时雨至，福是岁星移。
　　政静民无讼，刑行吏不欺。撝谦惊主宠，阴德畏人知。
　　白玉惭温色，朱绳让直辞。行为时领袖，言作世蓍龟。
　　盛幕招贤士，连营训锐师。光华下鹓鹭，气色动熊罴。
　　出入麾幢引，登临剑戟随。好风迎解榻，美景待搴帷。
　　晴野霞飞绮，春郊柳宛丝。城乌惊画角，江雁避红旗。
　　藉草朱轮驻，攀花紫绶垂。山宜谢公屐，洲称柳家诗。
　　酒气和芳杜，弦声乱子规。分球齐马首，列舞匝蛾眉。
　　醉惜年光晚，欢怜日影迟。回塘排玉棹，归路拥金羁。
　　自顾龙钟者，尝蒙噢咻之。仰山尘不让，涉海水难为。
　　身忝乡人荐，名因国士推。提携增善价，拂拭长妍姿。
　　射策端心术，迁乔整羽仪。幸穿杨远叶，谬折桂高枝。
　　佩德潜书带，铭仁暗勒肌。饬躬趋馆舍，拜手挹阶墀。
　　霄汉程虽在，风尘迹尚卑。敝衣羞布素，败屋厌茅茨。
　　养乏晨昏膳，居无伏腊资。盛时贫可耻，壮岁病堪嗤。
　　擢第名方立，耽书力未疲。磨铅重剸割，策蹇再奔驰。
　　相马须怜瘦，呼鹰正及饥。扶摇重即事，会有答恩时。

卷436_6 「和渭北刘大夫借便秋遮虏，寄朝中亲友」白居易
　　巨镇为邦屏，全材作国桢。韬钤汉上将，文墨鲁诸生。
　　豹虎关西卒，金汤渭北城。宠深初受棨，威重正扬兵。
　　阵占山河布，军谙水草行。夏苗侵虎落，宵遁失蕃营。
　　云队攒戈戟，风行卷旆旌。堠空烽火灭，气胜鼓鼙鸣。
　　胡马辞南牧，周师罢北征。回头问天下，何处有欃枪。

卷436_7 「题故曹王宅（宅在檀溪）」白居易
　　甲第何年置，朱门此地开。山当宾阁出，溪绕妓堂回。
　　覆井桐新长，阴窗竹旧栽。池荒红菡萏，砌老绿莓苔。
　　捐馆梁王去，思人楚客来。西园飞盖处，依旧月裴回。

卷436_8 「自江陵之徐州路上寄兄弟」白居易
　　岐路南将北，离忧弟与兄。关河千里别，风雪一身行。
　　夕宿劳乡梦，晨装惨旅情。家贫忧后事，日短念前程。
　　烟雁翻寒渚，霜乌聚古城。谁怜陟冈者，西楚望南荆。

卷436_9 「酬哥舒大见赠」白居易
　　去岁欢游何处去，曲江西岸杏园东。花下忘归因美景，
　　尊前劝酒是春风。各从微宦风尘里，共度流年离别中。
　　今日相逢愁又喜，八人分散两人同。

卷436_10 「和谈校书秋夜感怀，呈朝中亲友」白居易
　　遥夜凉风楚客悲，清砧繁漏月高时。秋霜似鬓年空长，
　　春草如袍位尚卑。词赋擅名来已久，烟霄得路去何迟。
　　汉庭卿相皆知己，不荐扬雄欲荐谁。

卷436_11 「感秋寄远」白居易
　　惆怅时节晚，两情千里同。离忧不散处，庭树正秋风。
　　燕影动归翼，蕙香销故丛。佳期与芳岁，牢落两成空。

卷436_12 「春题华阳观（观即华阳公主故宅有旧内人存焉）」白居易
　　帝子吹箫逐凤凰，空留仙洞号华阳。
　　落花何处堪惆怅，头白宫人扫影堂。

卷436_13 「秋雨中赠元九」白居易
　　不堪红叶青苔地，又是凉风暮雨天。
　　莫怪独吟秋思苦，比君校近二毛年。

卷436_14 「城东闲游」白居易
　　宠辱忧欢不到情，任他朝市自营营。
　　独寻秋景城东去，白鹿原头信马行。

卷436_15 「答韦八」白居易
　　丽句劳相赠，佳期恨有违。早知留酒待，悔不趁花归。
　　春尽绿醅老，雨多红萼稀。今朝如一醉，犹得及芳菲。

卷436_16 「华阳观桃花时招李六拾遗饮」白居易
　　华阳观里仙桃发，把酒看花心自知。
　　争忍开时不同醉，明朝后日即空枝。

卷436_17 「和友人洛中春感」白居易
　　莫悲金谷园中月，莫叹天津桥上春。
　　若学多情寻往事，人间何处不伤神。

卷436_18 「送张南简入蜀」白居易
　　昨日诏书下，求贤访陆沉。无论能与否，皆起徇名心。
　　君独南游去，云山蜀路深。

卷436_19 「寄陆补阙（前年同登科）」白居易
　　忽忆前年科第后，此时鸡鹤暂同群。
　　秋风惆怅须吹散，鸡在中庭鹤在云。

卷436_20 「华阳观中八月十五日夜招友玩月」白居易
　　人道秋中明月好，欲邀同赏意如何。
　　华阳洞里秋坛上，今夜清光此处多。

卷436_21 「曲江忆元九」白居易
　　春来无伴闲游少，行乐三分减二分。
　　何况今朝杏园里，闲人逢尽不逢君。

卷436_22 「过刘三十二故宅」白居易
　　不见刘君来近远，门前两度满枝花。
　　朝来惆怅宣平过，柳巷当头第一家。

卷436_23 「下邽庄南桃花」白居易
　　村南无限桃花发，唯我多情独自来。
　　日暮风吹红满地，无人解惜为谁开。

卷436_24 「三月三十日题慈恩寺」白居易
　　慈恩春色今朝尽，尽日裴回倚寺门。
　　惆怅春归留不得，紫藤花下渐黄昏。

卷436_25 「看恽家牡丹花戏赠李二十」白居易
　　香胜烧兰红胜霞，城中最数令公家。
　　人人散后君须看，归到江南无此花。

卷436_26 「春中与卢四周谅华阳观同居」白居易
　　性情懒慢好相亲，门巷萧条称作邻。背烛共怜深夜月，
　　蹋花同惜少年春。杏坛住僻虽宜病，芸阁官微不救贫。
　　文行如君尚憔悴，不知霄汉待何人。

卷436_27 「自城东至以诗代书，戏招李六拾遗、崔二十六先辈」白居易
　　青门走马趁心期，惆怅归来已校迟。应过唐昌玉蕊后，
　　犹当崇敬牡丹时。暂游还忆崔先辈，欲醉先邀李拾遗。
　　尚残半月芸香俸，不作归粮作酒赀。

卷436_28 「盩厔县北楼望山（自此后诗为畿尉时作）」白居易
　　一为趋走吏，尘土不开颜。孤负平生眼，今朝始见山。

卷436_29 「县西郊秋寄赠马造」白居易
　　紫阁峰西清渭东，野烟深处夕阳中。风荷老叶萧条绿，
　　水蓼残花寂寞红。我厌宦游君失意，可怜秋思两心同。

卷436_30 「别韦苏州」白居易
　　百年愁里过，万感醉中来。惆怅城西别，愁眉两不开。

卷436_31 「戏题新栽蔷薇（时尉盩厔）」白居易
　　移根易地莫憔悴，野外庭前一种春。
　　少府无妻春寂寞，花开将尔当夫人。

卷436_32 「酬王十八、李大见招游山」白居易
　　自怜幽会心期阻，复愧嘉招书信频。
　　王事牵身去不得，满山松雪属他人。

卷436_33 「县南花下醉中留刘五」白居易
　　百岁几回同酩酊，一年今日最芳菲。
　　愿将花赠天台女，留取刘郎到夜归。

卷436_34 「宿杨家」白居易
　　杨氏弟兄俱醉卧，披衣独起下高斋。
　　夜深不语中庭立，月照藤花影上阶。

卷436_35 「醉中留别杨六兄弟（三月二十日别）」白居易
　　春初携手春深散，无日花间不醉狂。
　　别后何人堪共醉，犹残十日好风光。

卷436_36 「醉中归盩厔」白居易
　　金光门外昆明路，半醉腾腾信马回。
　　数日非关王事系，牡丹花尽始归来。

卷436_37 「游云居寺，赠穆三十六地主」白居易
　　乱峰深处云居路，共蹋花行独惜春。
　　胜地本来无定主，大都山属爱山人。

卷436_38 「和王十八蔷薇涧花时有怀萧侍御兼见赠」白居易
　　霄汉风尘俱是系，蔷薇花委故山深。
　　怜君独向涧中立，一把红芳三处心。

卷436_39 「再因公事到骆口驿」白居易
　　今年到时夏云白，去年来时秋树红。
　　两度见山心有愧，皆因王事到山中。

卷436_40 「期李二十文略、王十八质夫不至，独宿仙游寺」白居易
　　文略也从牵吏役，质夫何故恋嚣尘。
　　始知解爱山中宿，千万人中无一人。

卷436_41 「酬赵秀才赠新登科诸先辈」白居易
　　莫羡蓬莱鸾鹤侣，道成羽翼自生身。
　　君看名在丹台者，尽是人间修道人。

卷436_42 「过天门街」白居易
　　雪尽终南又欲春，遥怜翠色对红尘。
　　千车万马九衢上，回首看山无一人。

卷436_43 「惜玉蕊花，有怀集贤王校书起」白居易
　　芳意将阑风又吹，白云离叶雪辞枝。
　　集贤雠校无闲日，落尽瑶花君不知。

卷436_44 「春送卢秀才下第游太原谒严尚书」白居易
　　未将时会合，且与俗浮沉。鸿养青冥翮，蛟潜云雨心。
　　烟郊春别远，风碛暮程深。墨客投何处，并州旧翰林。

卷436_45 「长安送柳大东归」白居易
　　白社羁游伴，青门远别离。浮名相引住，归路不同归。

卷436_46 「送文畅上人东游」白居易
　　得道即无著，随缘西复东。貌依年腊老，心到夜禅空。
　　山宿驯溪虎，江行滤水虫。悠悠尘客思，春满碧云中。

卷436_47 「社日关路作」白居易
　　晚景函关路，凉风社日天。青岩新有燕，红树欲无蝉。
　　愁立驿楼上，厌行官堠前。萧条秋兴苦，渐近二毛年。

卷436_48 「重到毓村宅有感」白居易
　　欲入中门泪满巾，庭花无主两回春。
　　轩窗帘幕皆依旧，只是堂前欠一人。

卷436_49 「乱后过流沟寺」白居易
　　九月徐州新战后，悲风杀气满山河。
　　唯有流沟山下寺，门前依旧白云多。

卷436_50 「叹发落」白居易
　　多病多愁心自知，行年未老发先衰。
　　随梳落去何须惜，不落终须变作丝。

卷436_51 「留别吴七正字」白居易
　　成名共记甲科上，署吏同登芸阁间。
　　唯是尘心殊道性，秋蓬常转水长闲。

卷436_52 「除夜宿洺州」白居易
　　家寄关西住，身为河北游。萧条岁除夜，旅泊在洺州。

卷436_53 「邯郸冬至夜思家」白居易
　　邯郸驿里逢冬至，抱膝灯前影伴身。
　　想得家中夜深坐，还应说著远行人。

卷436_54 「冬至夜怀湘灵」白居易
　　艳质无由见，寒衾不可亲。何堪最长夜，俱作独眠人。

卷436_55 「感故张仆射诸妓」白居易
　　黄金不惜买蛾眉，拣得如花三四枝。
　　歌舞教成心力尽，一朝身去不相随。

卷436_56 「游仙游山」白居易
　　暗将心地出人间，五六年来人怪闲。
　　自嫌恋著未全尽，犹爱云泉多在山。

卷436_57 「见尹公亮新诗，偶赠绝句」白居易
　　袖里新诗十首馀，吟看句句是琼琚。
　　如何持此将干谒，不及公卿一字书。

卷436_58 「长安闲居」白居易
　　风竹松烟昼掩关，意中长似在深山。
　　无人不怪长安住，何独朝朝暮暮间。

卷436_59 「早春独游曲江（时为校书郎）」白居易
　　散职无羁束，羸骖少送迎。朝从直城出，春傍曲江行。
　　风起池东暖，云开山北晴。冰销泉脉动，雪尽草芽生。
　　露杏红初坼，烟杨绿未成。影迟新度雁，声涩欲啼莺。
　　闲地心俱静，韶光眼共明。酒狂怜性逸，药效喜身轻。
　　慵慢疏人事，幽栖逐野情。回看芸阁笑，不似有浮名。

卷436_60 「秘书省中忆旧山」白居易
　　厌从薄宦校青简，悔别故山思白云。
　　犹喜兰台非傲吏，归时应免动移文。

卷436_61 「凉夜有怀（自此后诗并未应举时作）」白居易
　　清风吹枕席，白露湿衣裳。好是相亲夜，漏迟天气凉。

卷436_62 「送武士曹归蜀（士曹即武中丞兄）」白居易
　　花落鸟嘤嘤，南归称野情。月宜秦岭宿，春好蜀江行。
　　乡路通云栈，郊扉近锦城。乌台陟冈送，人羡别时荣。

卷436_63 「江南送北客，因凭寄徐州兄弟书（时年十五）」白居易
　　故园望断欲何如，楚水吴山万里馀。
　　今日因君访兄弟，数行乡泪一封书。

卷436_64 「赋得古原草送别」白居易
　　离离原上草，一岁一枯荣。野火烧不尽，春风吹又生。
　　远芳侵古道，晴翠接荒城。又送王孙去，萋萋满别情。

卷436_65 「夜哭李夷道」白居易
　　逝者绝影响，空庭朝复昏。家人哀临毕，夜锁寿堂门。
　　无妻无子何人葬，空见铭旌向月翻。

卷436_66 「病中作（时年十八）」白居易
　　久为劳生事，不学摄生道。年少已多病，此身岂堪老。

卷436_67 「秋江晚泊」白居易
　　扁舟泊云岛，倚棹念乡国。四望不见人，烟江澹秋色。
　　客心贫易动，日入愁未息。

卷436_68 「旅次景空寺宿幽上人院」白居易
　　不与人境接，寺门开向山。暮钟寒鸟聚，秋雨病僧闲。
　　月隐云树外，萤飞廊宇间。幸投花界宿，暂得静心颜。

卷436_69 「长安正月十五日」白居易
　　喧喧车骑帝王州，羁病无心逐胜游。
　　明月春风三五夜，万人行乐一人愁。

卷436_70 「过高将军墓」白居易
　　原上新坟委一身，城中旧宅有何人。妓堂宾阁无归日，
　　野草山花又欲春。门客空将感恩泪，白杨风里一沾巾。

卷436_71 「寒食卧病」白居易
　　病逢佳节长叹息，春雨濛濛榆柳色。羸坐全非旧日容，
　　扶行半是他人力。喧喧里巷蹋青归，笑闭柴门度寒食。

卷436_72 「宿桐庐馆，同崔存度醉后作」白居易
　　江海漂漂共旅游，一尊相劝散穷愁。
　　夜深醒后愁还在，雨滴梧桐山馆秋。

卷436_73 「江楼望归（时避难在越中）」白居易
　　满眼云水色，月明楼上人。旅愁春入越，乡梦夜归秦。
　　道路通荒服，田园隔虏尘。悠悠沧海畔，十载避黄巾。

卷436_74 「除夜寄弟妹」白居易
　　感时思弟妹，不寐百忧生。万里经年别，孤灯此夜情。
　　病容非旧日，归思逼新正。早晚重欢会，羁离各长成。

卷436_75 「寒食月夜」白居易
　　风香露重梨花湿，草舍无灯愁未入。
　　南邻北里歌吹时，独倚柴门月中立。

卷436_76 「感芍药花，寄正一上人」白居易
　　今日阶前红芍药，几花欲老几花新。开时不解比色相，
　　落后始知如幻身。空门此去几多地，欲把残花问上人。

卷436_77 「晚秋闲居」白居易
　　地僻门深少送迎，披衣闲坐养幽情。
　　秋庭不扫携藤杖，闲蹋梧桐黄叶行。

卷436_78 「秋暮郊居书怀」白居易
　　郊居人事少，昼卧对林峦。穷巷厌多雨，贫家愁早寒。
　　葛衣秋未换，书卷病仍看。若问生涯计，前溪一钓竿。

卷436_79 「为薛台悼亡」白居易
　　半死梧桐老病身，重泉一念一伤神。
　　手携稚子夜归院，月冷空房不见人。

卷436_80 「途中寒食」白居易
　　路旁寒食行人尽，独占春愁在路旁。
　　马上垂鞭愁不语，风吹百草野田香。

卷436_81 「题流沟寺古松」白居易
　　烟叶葱茏苍麈尾，霜皮剥落紫龙鳞。
　　欲知松老看尘壁，死却题诗几许人。

卷436_82 「感月悲逝者」白居易
　　存亡感月一潸然，月色今宵似往年。
　　何处曾经同望月，樱桃树下后堂前。

卷436_83 「代邻叟言怀」白居易
　　人生何事心无定，宿昔如今意不同。
　　宿昔愁身不得老，如今恨作白头翁。

卷436_84 「自河南经乱关内阻饥兄弟离散各在一处…符离及下邽弟妹」白居易
　　时难年饥世业空，弟兄羁旅各西东。田园寥落干戈后，
　　骨肉流离道路中。吊影分为千里雁，辞根散作九秋蓬。
　　共看明月应垂泪，一夜乡心五处同。

卷436_85 「长安早春旅怀」白居易
　　轩车歌吹喧都邑，中有一人向隅立。夜深明月卷帘愁，
　　日暮青山望乡泣。风吹新绿草芽坼，雨洒轻黄柳条湿。
　　此生知负少年春，不展愁眉欲三十。

卷436_86 「寒闺夜」白居易
　　夜半衾裯冷，孤眠懒未能。笼香销尽火，巾泪滴成冰。
　　为惜影相伴，通宵不灭灯。

卷436_87 「寄湘灵」白居易
　　泪眼凌寒冻不流，每经高处即回头。
　　遥知别后西楼上，应凭栏干独自愁。

卷436_88 「冬至宿杨梅馆」白居易
　　十一月中长至夜，三千里外远行人。
　　若为独宿杨梅馆，冷枕单床一病身。

卷436_89 「临江送夏瞻（瞻年七十馀）」白居易
　　悲君老别我沾巾，七十无家万里身。
　　愁见舟行风又起，白头浪里白头人。

卷436_90 「冬夜示敏巢（时在东都宅）」白居易
　　炉火欲销灯欲尽，夜长相对百忧生。
　　他时诸处重相见，莫忘今宵灯下情。

卷436_91 「客中守岁（在柳家庄）」白居易
　　守岁尊无酒，思乡泪满巾。始知为客苦，不及在家贫。
　　畏老偏惊节，防愁预恶春。故园今夜里，应念未归人。

卷436_92 「问淮水」白居易
　　自嗟名利客，扰扰在人间。何事长淮水，东流亦不闲。

卷436_93 「宿樟亭驿」白居易
　　夜半樟亭驿，愁人起望乡。月明何所见，潮水白茫茫。

卷436_94 「及第后忆旧山」白居易
　　偶献子虚登上第，却吟招隐忆中林。
　　春萝秋桂莫惆怅，纵有浮名不系心。

卷436_95 「题李次云窗竹」白居易
　　不用裁为鸣凤管，不须截作钓鱼竿。
　　千花百草凋零后，留向纷纷雪里看。

卷436_96 「花下自劝酒」白居易
　　酒盏酌来须满满，花枝看即落纷纷。
　　莫言三十是年少，百岁三分已一分。

卷436_97 「题李十一东亭」白居易
　　相思夕上松台立，蛩思蝉声满耳秋。
　　惆怅东亭风月好，主人今夜在鄜州。

卷436_98 「春村」白居易
　　二月村园暖，桑间戴胜飞。农夫舂旧谷，蚕妾捣新衣。
　　牛马因风远，鸡豚过社稀。黄昏林下路，鼓笛赛神归。

卷436_99 「题施山人野居」白居易
　　得道应无著，谋生亦不妨。春泥秧稻暖，夜火焙茶香。
　　水巷风尘少，松斋日月长。高闲真是贵，何处觅侯王。

　　　　　　　　　　　　　　卷四百三十七

卷437_1 「翰林中送独孤二十七起居罢职出院」白居易
　　碧落留云住，青冥放鹤还。银台向南路，从此到人间。

卷437_2 「重寻杏园」白居易
　　忽忆芳时频酩酊，却寻醉处重裴回。
　　杏花结子春深后，谁解多情又独来。

卷437_3 「曲江独行（自此后在翰林时作）」白居易
　　独来独去何人识，厩马朝衣野客心。
　　闲爱无风水边坐，杨花不动树阴阴。

卷437_4 「同李十一醉忆元九」白居易
　　花时同醉破春愁，醉折花枝当酒筹。
　　忽忆故人天际去，计程今日到凉州。

卷437_5 「同钱员外题绝粮僧巨川」白居易
　　三十年来坐对山，唯将无事化人间。
　　斋时往往闻钟笑，一食何如不食闲。

卷437_6 「绝句代书赠钱员外」白居易
　　欲寻秋景闲行去，君病多慵我兴孤。
　　可惜今朝山最好，强能骑马出来无。

卷437_7 「晚秋有怀郑中旧隐」白居易
　　天高风袅袅，乡思绕关河。寥落归山梦，殷勤采蕨歌。
　　病添心寂寞，愁入鬓蹉跎。晚树蝉鸣少，秋阶日上多。
　　长闲羡云鹤，久别愧烟萝。其奈丹墀上，君恩未报何。

卷437_8 「禁中九日对菊花酒忆元九」白居易
　　赐酒盈杯谁共持，宫花满把独相思。
　　相思只傍花边立，尽日吟君咏菊诗。

卷437_9 「送王十八归山，寄题仙游寺」白居易
　　曾于太白峰前住，数到仙游寺里来。黑水澄时潭底出，
　　白云破处洞门开。林间暖酒烧红叶，石上题诗扫绿苔。
　　惆怅旧游那复到，菊花时节羡君回。

卷437_10 「答张籍，因以代书」白居易
　　怜君马瘦衣裘薄，许到江东访鄙夫。
　　今日正闲天又暖，可能扶病暂来无。

卷437_11 「曲江早春」白居易
　　曲江柳条渐无力，杏园伯劳初有声。
　　可怜春浅游人少，好傍池边下马行。

卷437_12 「见元九悼亡诗，因以此寄」白居易
　　夜泪暗销明月幌，春肠遥断牡丹庭。
　　人间此病治无药，唯有楞伽四卷经。

卷437_13 「寒食夜」白居易
　　无月无灯寒食夜，夜深犹立暗花前。
　　忽因时节惊年几，四十如今欠一年。

卷437_14 「杏园花落时招钱员外同醉」白居易
　　花园欲去去应迟，正是风吹狼藉时。
　　近西数树犹堪醉，半落春风半在枝。

卷437_15 「重题西明寺牡丹（时元九在江陵）」白居易
　　往年君向东都去，曾叹花时君未回。今年况作江陵别，
　　惆怅花前又独来。只愁离别长如此，不道明年花不开。

卷437_16 「同钱员外禁中夜直」白居易
　　宫漏三声知半夜，好风凉月满松筠。
　　此时闲坐寂无语，药树影中唯两人。

卷437_17 「禁中夜作，书与元九」白居易
　　心绪万端书两纸，欲封重读意迟迟。
　　五声宫漏初鸣夜，一点窗灯欲灭时。

卷437_18 「八月十五日夜禁中独直，对月忆元九」白居易
　　银台金阙夕沈沈，独宿相思在翰林。三五夜中新月色，
　　二千里外故人心。渚宫东面烟波冷，浴殿西头钟漏深。
　　犹恐清光不同见，江陵卑湿足秋阴。

卷437_19 「寄陈式五兄」白居易
　　年来白发两三茎，忆别君时髭未生。
　　惆怅料君应满鬓，当初是我十年兄。

卷437_20 「庾顺之以紫霞绮远赠，以诗答之」白居易
　　千里故人心郑重，一端香绮紫氛氲。开缄日映晚霞色，
　　满幅风生秋水纹。为褥欲裁怜叶破，制裘将翦惜花分。
　　不如缝作合欢被，寤寐相思如对君。

卷437_21 「送元八归凤翔」白居易
　　莫道岐州三日程，其如风雪一身行。
　　与君况是经年别，暂到城来又出城。

卷437_22 「雨雪放朝，因怀微之」白居易
　　归骑纷纷满九衢，放朝三日为泥涂。
　　不知雨雪江陵府，今日排衙得免无。

卷437_23 「咏怀」白居易
　　岁去年来尘土中，眼看变作白头翁。
　　如何办得归山计，两顷村田一亩宫。

卷437_24 「闻微之江陵卧病以大通中散碧腴垂云膏寄之因题四韵」白居易
　　已题一帖红消散，又封一合碧云英。凭人寄向江陵去，
　　道路迢迢一月程。未必能治江上瘴，且图遥慰病中情。
　　到时想得君拈得，枕上开看眼暂明。

卷437_25 「酬钱员外雪中见寄」白居易
　　松雪无尘小院寒，闭门不似住长安。
　　烦君想我看心坐，报道心空无可看。

卷437_26 「重酬钱员外」白居易
　　雪中重寄雪山偈，问答殷勤四句中。
　　本立空名缘破妄，若能无妄亦无空。

卷437_27 「独酌忆微之（时对所赠醆）」白居易
　　独酌花前醉忆君，与君春别又逢春。
　　惆怅银杯来处重，不曾盛酒劝闲人。

卷437_28 「微之宅残牡丹」白居易
　　残红零落无人赏，雨打风摧花不全。
　　诸处见时犹怅望，况当元九小亭前。

卷437_29 「新磨镜」白居易
　　衰容常晚栉，秋镜偶新磨。一与清光对，方知白发多。
　　鬓毛从幻化，心地付头陀。任意浑成雪，其如似梦何。

卷437_30 「感发落」白居易
　　昔日愁头白，谁知未白衰。眼看应落尽，无可变成丝。

卷437_31 「八月十五日夜闻崔大员外翰林独直对酒玩月…偶题是诗」白居易
　　秋月高悬空碧外，仙郎静玩禁闱间。岁中唯有今宵好，
　　海内无如此地闲。皓色分明双阙榜，清光深到九门关。
　　遥闻独醉还惆怅，不见金波照玉山。

卷437_32 「酬王十八见寄」白居易
　　秋思太白峰头雪，晴忆仙游洞口云。
　　未报皇恩归未得，惭君为寄北山文。

卷437_33 「立春日酬钱员外曲江同行见赠」白居易
　　下直遇春日，垂鞭出禁闱。两人携手语，十里看山归。
　　柳色早黄浅，水文新绿微。风光向晚好，车马近南稀。
　　机尽笑相顾，不惊鸥鹭飞。

卷437_34 「和钱员外青龙寺上方望旧山」白居易
　　旧峰松雪旧溪云，怅望今朝遥属君。
　　共道使臣非俗吏，南山莫动北山文。

卷437_35 「宴周皓大夫光福宅（座上作）」白居易
　　何处风光最可怜，妓堂阶下砌台前。轩车拥路光照地，
　　丝管入门声沸天。绿蕙不香饶桂酒，红樱无色让花钿。
　　野人不敢求他事，唯借泉声伴醉眠。

卷437_36 「晚秋夜」白居易
　　碧空溶溶月华静，月里愁人吊孤影。花开残菊傍疏篱，
　　叶下衰桐落寒井。塞鸿飞急觉秋尽，邻鸡鸣迟知夜永。
　　凝情不语空所思，风吹白露衣裳冷。

卷437_37 「惜牡丹花二首」白居易
　　惆怅阶前红牡丹，晚来唯有两枝残。
　　明朝风起应吹尽，夜惜衰红把火看。
　　寂寞萎红低向雨，离披破艳散随风。
　　晴明落地犹惆怅，何况飘零泥土中。

卷437_38 「答元奉礼同宿见赠」白居易
　　相逢俱叹不闲身，直日常多斋日频。
　　晓鼓一声分散去，明朝风景属何人。

卷437_39 「答马侍御见赠」白居易
　　谬入金门侍玉除，烦君问我意何如。蟠木讵堪明主用，
　　笼禽徒与故人疏。苑花似雪同随辇，宫月如眉伴直庐。
　　浅薄求贤思自代，嵇康莫寄绝交书。

卷437_40 「上巳日恩赐曲江宴会即事」白居易
　　赐欢仍许醉，此会兴如何。翰苑主恩重，曲江春意多。
　　花低羞艳妓，莺散让清歌。共道升平乐，元和胜永和。

卷437_41 「夜惜禁中桃花，因怀钱员外」白居易
　　前日归时花正红，今夜宿时枝半空。
　　坐惜残芳君不见，风吹狼藉月明中。

卷437_42 「和钱员外早冬玩禁中新菊」白居易
　　禁署寒气迟，孟冬菊初坼。新黄间繁绿，烂若金照碧。
　　仙郎小隐日，心似陶彭泽。秋怜潭上看，日惯篱边摘。
　　今来此地赏，野意潜自适。金马门内花，玉山峰下客。
　　寒芳引清句，吟玩烟景夕。赐酒色偏宜，握兰香不敌。
　　凄凄百卉死，岁晚冰霜积。唯有此花开，殷勤助君惜。

卷437_43 「答刘戒之早秋别墅见寄」白居易
　　凉风木槿篱，暮雨槐花枝。并起新秋思，为得故人诗。
　　避地鸟择木，升朝鱼在池。城中与山下，喧静暗相思。

卷437_44 「凉夜有怀」白居易
　　念别感时节，早蛩闻一声。风帘夜凉入，露簟秋意生。
　　灯尽梦初罢，月斜天未明。暗凝无限思，起傍药阑行。

卷437_45 「秋思」白居易
　　病眠夜少梦，闲立秋多思。寂寞馀雨晴，萧条早寒至。
　　鸟栖红叶树，月照青苔地。何况镜中年，又过三十二。

卷437_46 「禁中闻蛩」白居易
　　悄悄禁门闭，夜深无月明。西窗独暗坐，满耳新蛩声。

卷437_47 「秋虫」白居易
　　切切暗窗下，喓喓深草里。秋天思妇心，雨夜愁人耳。

卷437_48 「赠别宣上人」白居易
　　上人处世界，清净何所似。似彼白莲花，在水不著水。
　　性真悟泡幻，行洁离尘滓。修道来几时，身心俱到此。
　　嗟余牵世网，不得长依止。离念与碧云，秋来朝夕起。

卷437_49 「春夜喜雪，有怀王二十二」白居易
　　夜雪有佳趣，幽人出书帷。微寒生枕席，轻素对阶墀。
　　坐罢楚弦曲，起吟班扇诗。明宜灭烛后，净爱褰帘时。
　　窗引曙色早，庭销春气迟。山阴应有兴，不卧待徽之。

卷437_50 「酬和元九东川路诗十二首。骆口驿旧题诗」白居易
　　拙诗在壁无人爱，鸟污苔侵文字残。
　　唯有多情元侍御，绣衣不惜拂尘看。

卷437_51 「酬和元九东川路诗十二首。南秦雪」白居易
　　往岁曾为西邑吏，惯从骆口到南秦。三时云冷多飞雪，
　　二月山寒少有春。我思旧事犹惆怅，君作初行定苦辛。
　　仍赖愁猿寒不叫，若闻猿叫更愁人。

卷437_52 「酬和元九东川路诗十二首。山枇杷花二首」白居易
　　万重青嶂蜀门口，一树红花山顶头。
　　春尽忆家归未得，低红如解替君愁。
　　叶如裙色碧绡浅，花似芙蓉红粉轻。
　　若使此花兼解语，推囚御史定违程。

卷437_53 「酬和元九东川路诗十二首。江楼月」白居易
　　嘉陵江曲曲江池，明月虽同人别离。一宵光景潜相忆，
　　两地阴晴远不知。谁料江边怀我夜，正当池畔望君时。
　　今朝共语方同悔，不解多情先寄诗。

卷437_54 「酬和元九东川路诗十二首。亚枝花」白居易
　　山邮花木似平阳，愁杀多情骢马郎。
　　还似升平池畔坐，低头向水自看妆。

卷437_55 「酬和元九东川路诗十二首。江上笛」白居易
　　江上何人夜吹笛，声声似忆故园春。
　　此时闻者堪头白，况是多愁少睡人。

卷437_56 「酬和元九东川路诗十二首。嘉陵夜有怀二首」白居易
　　露湿墙花春意深，西廊月上半床阴。
　　怜君独卧无言语，唯我知君此夜心。
　　不明不暗胧胧月，不暖不寒慢慢风。
　　独卧空床好天气，平明闲事到心中。

卷437_57 「酬和元九东川路诗十二首。夜深行」白居易
　　百牢关外夜行客，三殿角头宵直人。
　　莫道近臣胜远使，其如同是不闲身。

卷437_58 「酬和元九东川路诗十二首。望驿台（三月三十日）」白居易
　　靖安宅里当窗柳，望驿台前扑地花。
　　两处春光同日尽，居人思客客思家。

卷437_59 「酬和元九东川路诗十二首。江岸梨花」白居易
　　梨花有思缘和叶，一树江头恼杀君。
　　最似孀闺少年妇，白妆素袖碧纱裙。

卷437_60 「答谢家最小偏怜女（感元九悼亡诗，因为代答三首）」白居易
　　嫁得梁鸿六七年，耽书爱酒日高眠。雨荒春圃唯生草，
　　雪压朝厨未有烟。身病忧来缘女少，家贫忘却为夫贤。
　　谁知厚俸今无分，枉向秋风吹纸钱。

卷437_61 「答骑马入空台」白居易
　　君入空台去，朝往暮还来。我入泉台去，泉门无复开。
　　鳏夫仍系职，稚女未胜哀。寂寞咸阳道，家人覆墓回。

卷437_62 「答山驿梦」白居易
　　入君旅梦来千里，闭我幽魂欲二年。
　　莫忘平生行坐处，后堂阶下竹丛前。

卷437_63 「和元九与吕二同宿话旧感赠」白居易
　　见君新赠吕君诗，忆得同年行乐时。争入杏园齐马首，
　　潜过柳曲斗蛾眉。八人云散俱游宦，七度花开尽别离。
　　闻道秋娘犹且在，至今时复问微之。

卷437_64 「忆元九」白居易
　　渺渺江陵道，相思远不知。近来文卷里，半是忆君诗。

卷437_65 「萧员外寄新蜀茶」白居易
　　蜀茶寄到但惊新，渭水煎来始觉珍。
　　满瓯似乳堪持玩，况是春深酒渴人。

卷437_66 「寄上大兄（已后诗在邽林居作）」白居易
　　秋鸿过尽无书信，病戴纱巾强出门。
　　独上荒台东北望，日西愁立到黄昏。

卷437_67 「病中哭金銮子（小女子名）」白居易
　　岂料吾方病，翻悲汝不全。卧惊从枕上，扶哭就灯前。
　　有女诚为累，无儿岂免怜。病来才十日，养得已三年。
　　慈泪随声迸，悲肠遇物牵。故衣犹架上，残药尚头边。
　　送出深村巷，看封小墓田。莫言三里地，此别是终天。

卷437_68 「寄内」白居易
　　条桑初绿即为别，柿叶半红犹未归。
　　不如村妇知时节，解为田夫秋捣衣。

卷437_69 「病气」白居易
　　自知气发每因情，情在何由气得平。
　　若问病根深与浅，此身应与病齐生。

卷437_70 「叹元九」白居易
　　不入城门来五载，同时班列尽官高。
　　何人牢落犹依旧，唯有江陵元士曹。

卷437_71 「眼暗」白居易
　　早年勤倦看书苦，晚岁悲伤出泪多。眼损不知都自取，
　　病成方悟欲如何。夜昏乍似灯将灭，朝暗长疑镜未磨。
　　千药万方治不得，唯应闭目学头陀。

卷437_72 「得袁相书」白居易
　　谷苗深处一农夫，面黑头斑手把锄。
　　何意使人犹识我，就田来送相公书。

卷437_73 「病中作」白居易
　　病来城里诸亲故，厚薄亲疏心总知。
　　唯有蔚章于我分，深于同在翰林时。

卷437_74 「感化寺见元九、刘三十二题名处」白居易
　　微之谪去千馀里，太白无来十一年。
　　今日见名如见面，尘埃壁上破窗前。

卷437_75 「游悟贞寺回山下别张殷衡」白居易
　　世缘未了治不得，孤负青山心共知。
　　愁君又入都门去，即是红尘满眼时。

卷437_76 「村居寄张殷衡」白居易
　　金氏村中一病夫，生涯濩落性灵迂。唯看老子五千字，
　　不蹋长安十二衢。药铫夜倾残酒暖，竹床寒取旧毡铺。
　　闻君欲发江东去，能到茅庵访别无。

卷437_77 「病中得樊大书」白居易
　　荒村破屋经年卧，寂绝无人问病身。
　　唯有东都樊著作，至今书信尚殷勤。

卷437_78 「开元九诗书卷」白居易
　　红笺白纸两三束，半是君诗半是书。
　　经年不展缘身病，今日开看生蠹鱼。

卷437_79 「昼卧」白居易
　　抱枕无言语，空房独悄然。谁知尽日卧，非病亦非眠。

卷437_80 「夜坐」白居易
　　庭前尽日立到夜，灯下有时坐彻明。
　　此情不语何人会，时复长吁一两声。

卷437_81 「暮立」白居易
　　黄昏独立佛堂前，满地槐花满树蝉。
　　大抵四时心总苦，就中肠断是秋天。

卷437_82 「有感」白居易
　　绝弦与断丝，犹有却续时。唯有衷肠断，应无续得期。

卷437_83 「答友问」白居易
　　似玉童颜尽，如霜病鬓新。莫惊身顿老，心更老于身。

卷437_84 「村夜」白居易
　　霜草苍苍虫切切，村南村北行人绝。
　　独出前门望野田，月明荞麦花如雪。

卷437_85 「闻虫」白居易
　　暗虫唧唧夜绵绵，况是秋阴欲雨天。
　　犹恐愁人暂得睡，声声移近卧床前。

卷437_86 「寒食夜有怀」白居易
　　寒食非长非短夜，春风不热不寒天。
　　可怜时节堪相忆，何况无灯各早眠。

卷437_87 「赠内」白居易
　　漠漠暗苔新雨地，微微凉露欲秋天。
　　莫对月明思往事，损君颜色减君年。

卷437_88 「得钱舍人书问眼疾」白居易
　　春来眼暗少心情，点尽黄连尚未平。
　　唯得君书胜得药，开缄未读眼先明。

卷437_89 「还李十一马」白居易
　　传语李君劳寄马，病来唯著杖扶身。
　　纵拟强骑无出处，却将牵与趁朝人。

卷437_90 「九日寄行简」白居易
　　摘得菊花携得酒，绕村骑马思悠悠。
　　下邽田地平如掌，何处登高望梓州。

卷437_91 「夜坐」白居易
　　斜月入前楹，迢迢夜坐情。梧桐上阶影，蟋蟀近床声。
　　曙傍窗间至，秋从簟上生。感时因忆事，不寝到鸡鸣。

卷437_92 「村居二首」白居易
　　田园莽苍经春早，篱落萧条尽日风。
　　若问经过谈笑者，不过田舍白头翁。
　　门闭仍逢雪，厨寒未起烟。贫家重寥落，半为日高眠。

卷437_93 「早春」白居易
　　雪散因和气，冰开得暖光。春销不得处，唯有鬓边霜。

卷437_94 「和梦游春诗一百韵」白居易
　　昔君梦游春，梦游仙山曲。怳若有所遇，似惬平生欲。
　　因寻菖蒲水，渐入桃花谷。到一红楼家，爱之看不足。
　　池流渡清泚，草嫩蹋绿蓐。门柳暗全低，檐樱红半熟。
　　转行深深院，过尽重重屋。乌龙卧不惊，青鸟飞相逐。
　　渐闻玉珮响，始辨珠履躅。遥见窗下人，娉婷十五六。
　　霞光抱明月，莲艳开初旭。缥缈云雨仙，氛氲兰麝馥。
　　风流薄梳洗，时世宽妆束。袖软异文绫，裾轻单丝縠.
　　裙腰银线压，梳掌金筐蹙。带襭紫蒲萄，袴花红石竹。
　　凝情都未语，付意微相瞩。眉敛远山青，鬟低片云绿。
　　帐牵翡翠带，被解鸳鸯襆.秀色似堪餐，秾华如可掬。
　　半卷锦头席，斜铺绣腰褥。朱唇素指匀，粉汗红绵扑。
　　心惊睡易觉，梦断魂难续。笼委独栖禽，剑分连理木。
　　存诚期有感，誓志贞无黩。京洛八九春，未曾花里宿。
　　壮年徒自弃，佳会应无复。鸾歌不重闻，凤兆从兹卜。
　　韦门女清贵，裴氏甥贤淑。罗扇夹花灯，金鞍攒绣毂。
　　既倾南国貌，遂坦东床腹。刘阮心渐忘，潘杨意方睦。
　　新修履信第，初食尚书禄。九酝备圣贤，八珍穷水陆。
　　秦家重萧史，彦辅怜卫叔。朝馔馈独盘，夜醪倾百斛。
　　亲宾盛辉赫，妓乐纷晔煜。宿醉才解酲，朝欢俄枕麹.
　　饮过君子争，令甚将军酷。酩酊歌鹧鸪，颠狂舞鸲鹆。
　　月流春夜短，日下秋天速。谢傅隙过驹，萧娘风过烛。
　　全凋蕣花折，半死梧桐秃。暗镜对孤鸾，哀弦留寡鹄。
　　凄凄隔幽显，冉冉移寒燠。万事此时休，百身何处赎。
　　提携小儿女，将领旧姻族。再入朱门行，一傍青楼哭。
　　枥空无厩马，水涸失池鹜。摇落废井梧，荒凉故篱菊。
　　莓苔上几阁，尘土生琴筑。舞榭缀蟏蛸，歌梁聚蝙蝠。
　　嫁分红粉妾，卖散苍头仆。门客思彷徨，家人泣咿噢。
　　心期正萧索，宦序仍拘跼.怀策入崤函，驱车辞郏鄏.
　　逢时念既济，聚学思大畜。端详筮仕蓍，磨拭穿杨镞。
　　始从雠校职，首中贤良目。一拔侍瑶墀，再升纡绣服。
　　誓酬君王宠，愿使朝廷肃。密勿奏封章，清明操宪牍。
　　鹰鞲中病下，豸角当邪触。纠谬静东周，申冤动南蜀。
　　危言诋阍寺，直气忤钧轴。不忍曲作钩，乍能折为玉。
　　扪心无愧畏，腾口有谤讟。只要明是非，何曾虞祸福。
　　车摧太行路，剑落酆城狱。襄汉问修途，荆蛮指殊俗。
　　谪为江府掾，遣事荆州牧。趋走谒麾幢，喧烦视鞭朴。
　　簿书常自领，缧囚每亲鞫。竟日坐官曹，经旬旷休沐。
　　宅荒渚宫草，马瘦畬田粟。薄俸等涓毫，微官同桎梏。
　　月中照形影，天际辞骨肉。鹤病翅羽垂，兽穷爪牙缩。
　　行看须间白，谁劝杯中绿。时伤大野麟，命问长沙鵩.
　　夏梅山雨渍，秋瘴江云毒。巴水白茫茫，楚山青簇簇。
　　吟君七十韵，是我心所蓄。既去诚莫追，将来幸前勖。
　　欲除忧恼病，当取禅经读。须悟事皆空，无令念将属。
　　请思游春梦，此梦何闪倏。艳色即空花，浮生乃焦谷。
　　良姻在嘉偶，顷克为单独。入仕欲荣身，须臾成黜辱。
　　合者离之始，乐兮忧所伏。愁恨僧祇长，欢荣刹那促。
　　觉悟因傍喻，迷执由当局。膏明诱暗蛾，阳焱奔痴鹿。
　　贪为苦聚落，爱是悲林麓。水荡无明波，轮回死生辐。
　　尘应甘露洒，垢待醍醐浴。障要智灯烧，魔须慧刀戮。
　　外熏性易染，内战心难衄。法句与心王，期君日三复。

卷437_95 「王昭君二首（时年十七）」白居易
　　满面胡沙满鬓风，眉销残黛脸销红。
　　愁苦辛勤憔悴尽，如今却似画图中。
　　汉使却回凭寄语，黄金何日赎蛾眉。
　　君王若问妾颜色，莫道不如宫里时。

　　　　　　　　　　　　　　卷四百三十八

卷438_1 「渭村退居，寄礼部崔侍郎、翰林钱舍人诗一百韵」白居易
　　圣代元和岁，闲居渭水阳。不才甘命舛，多幸遇时康。
　　朝野分伦序，贤愚定否臧。重文疏卜式，尚少弃冯唐。
　　由是推天运，从兹乐性场。笼禽放高翥，雾豹得深藏。
　　世虑休相扰，身谋且自强。犹须务衣食，未免事农桑。
　　薙草通三径，开田占一坊。昼扉扃白版，夜碓扫黄粱。
　　隙地治场圃，闲时粪土疆。枳篱编刺夹，薤垄擘科秧。
　　穑力嫌身病，农心愿岁穰。朝衣典杯酒，佩剑博牛羊。
　　困倚栽松锸，饥提采蕨筐。引泉来后涧，移竹下前冈。
　　生计虽勤苦，家资甚渺茫。尘埃常满甑，钱帛少盈囊。
　　弟病仍扶杖，妻愁不出房。传衣念蓝缕，举案笑糟糠。
　　犬吠村胥闹，蝉鸣织妇忙。纳租看县帖，输粟问军仓。
　　夕歇攀村树，秋行绕野塘。云容阴惨澹，月色冷悠扬。
　　荞麦铺花白，棠梨间叶黄。早寒风摵摵，新霁月苍苍。
　　园菜迎霜死，庭芜过雨荒。檐空愁宿燕，壁暗思啼螀。
　　眼为看书损，肱因运甓伤。病骸浑似木，老鬓欲成霜。
　　少睡知年长，端忧觉夜长。旧游多废忘，往事偶思量。
　　忽忆烟霄路，常陪剑履行。登朝思检束，入阁学趋跄。
　　命偶风云会，恩覃雨露霶.沾枯发枝叶，磨钝起锋铓。
　　崔阁连镳骛，钱兄接翼翔。齐竽混韶夏，燕石厕琳琅。
　　同日升金马，分宵直未央。共词加宠命，合表谢恩光。
　　厩马骄初跨，天厨味始尝。朝晡颁饼饵，寒暑赐衣裳。
　　对秉鹅毛笔，俱含鸡舌香。青缣衾薄絮，朱里幕高张。
　　昼食恒连案，宵眠每并床。差肩承诏旨，连署进封章。
　　起草偏同视，疑文最共详。灭私容点窜，穷理析毫芒。
　　便共输肝胆，何曾异肺肠。慎微参石奋，决密与张汤。
　　禁闼青交琐，宫垣紫界墙。井阑排菡萏，檐瓦斗鸳鸯。
　　楼额题鳷鹊，池心浴凤凰。风枝万年动，温树四时芳。
　　宿露凝金掌，晨晖上璧珰。砌筠涂绿粉，庭果滴红浆。
　　晓从朝兴庆，春陪宴柏梁。传呼鞭索索，拜舞珮锵锵。
　　仙仗环双阙，神兵辟两厢。火翻红尾旆，冰卓白竿枪。
　　滉漾经鱼藻，深沈近浴堂。分庭皆命妇，对院即储皇。
　　贵主冠浮动，亲王辔闹装。金钿相照耀，朱紫间荧煌。
　　球簇桃花绮，歌巡竹叶觞。洼银中贵带，昂黛内人妆。
　　赐禊东城下，颁酺曲水傍。尊罍分圣酒，妓乐借仙倡。
　　浅酌看红药，徐吟把绿杨。宴回过御陌，行歇入僧房。
　　白鹿原东脚，青龙寺北廊。望春花景暖，避暑竹风凉。
　　下直闲如社，寻芳醉似狂。有时还后到，无处不相将。
　　鸡鹤初虽杂，萧兰久乃彰。来燕隗贵重，去鲁孔恓惶。
　　聚散期难定，飞沉势不常。五年同昼夜，一别似参商。
　　屈折孤生竹，销摧百炼钢。途穷任憔悴，道在肯彷徨。
　　尚念遗簪折，仍怜病雀疮。恤寒分赐帛，救馁减馀粮。
　　药物来盈裹，书题寄满箱。殷勤翰林主，珍重礼闱郎。
　　喣沫诚多谢，抟扶岂所望。提携劳气力，吹簸不飞扬。
　　拙劣才何用，龙钟分自当。妆嫫徒费黛，磨甋讵成璋。
　　习隐将时背，干名与道妨。外身宗老氏，齐物学蒙庄。
　　疏放遗千虑，愚蒙守一方。乐天无怨叹，倚命不劻勷。
　　愤懑胸须豁，交加臂莫攘。珠沉犹是宝，金跃未为祥。
　　泥尾休摇掉，灰心罢激昂。渐闲亲道友，因病事医王。
　　息乱归禅定，存神入坐亡。断痴求慧剑，济苦得慈航。
　　不动为吾志，无何是我乡。可怜身与世，从此两相忘。

卷438_2 「酬卢秘书二十韵（时初奉诏除赞善大夫）」白居易
　　谬历文场选，惭非翰苑才。云霄高暂致，毛羽弱先摧。
　　识分忘轩冕，知归返草莱。杜陵书积蠹，丰狱剑生苔。
　　晦厌鸣鸡雨，春惊震蛰雷。旧恩收坠履，新律动寒灰。
　　凤诏容徐起，鹓行许重陪。衰颜虽拂拭，蹇步尚低徊。
　　睡少钟偏警，行迟漏苦摧。风霜趁朝去，泥雪拜陵回。
　　上感君犹念，傍惭友或推。石顽镌费匠，女丑嫁劳媒。
　　倏忽青春度，奔波白日颓。性将时共背，病与老俱来。
　　闻有蓬壶客，知怀杞梓材。世家标甲第，官职滞麟台。
　　笔尽铅黄点，诗成锦绣堆。尝思豁云雾，忽喜访尘埃。
　　心为论文合，眉因劝善开。不胜珍重意，满袖写琼瑰。

卷438_3 「题卢秘书夏日新栽竹二十韵」白居易
　　湘竹初封植，卢生此考槃。久持霜节苦，新托露根难。
　　等度须当砌，疏稠要满阑。买怜分薄俸，栽称作闲官。
　　叶翦蓝罗碎，茎抽玉琯端。几声清淅沥，一簇绿檀栾。
　　未夜青岚入，先秋白露团。拂肩摇翡翠，熨手弄琅玕.
　　韵透窗风起，阴铺砌月残。炎天闻觉冷，窄地见疑宽。
　　梢动胜摇扇，枝低好挂冠。碧笼烟幕幕，珠洒雨珊珊。
　　晚箨晴云展，阴芽蛰虺蟠。爱从抽马策，惜未截鱼竿。
　　松韵徒烦听，桃夭不足观。梁惭当家杏，台陋本司兰。
　　撑拨诗人兴，勾牵酒客欢。静连芦簟滑，凉拂葛衣单。
　　岂止消时暑，应能保岁寒。莫同凡草木，一种夏中看。

卷438_4 「渭村酬李二十见寄」白居易
　　百里音书何太迟，暮秋把得暮春诗。柳条绿日君相忆，
　　梨叶红时我始知。莫叹学官贫冷落，犹胜村客病支离。
　　形容意绪遥看取，不似华阳观里时。

卷438_5 「初授赞善大夫早朝，寄李二十助教」白居易
　　病身初谒青宫日，衰貌新垂白发年。寂寞曹司非热地，
　　萧条风雪是寒天。远坊早起常侵鼓，瘦马行迟苦费鞭。
　　一种共君官职冷，不如犹得日高眠。

卷438_6 「欲与元八卜邻，先有是赠」白居易
　　平生心迹最相亲，欲隐墙东不为身。明月好同三径夜，
　　绿杨宜作两家春。每因暂出犹思伴，岂得安居不择邻。
　　何独终身数相见，子孙长作隔墙人。

卷438_7 「游城南，留元九、李二十晚归」白居易
　　老游春饮莫相违，不独花稀人亦稀。
　　更劝残杯看日影，犹应趁得鼓声归。

卷438_8 「广宣上人以应制诗见示因以赠…居安国寺红楼院以诗供奉」白居易
　　道林谈论惠休诗，一到人天便作师。香积筵承紫泥诏，
　　昭阳歌唱碧云词。红楼许住请银钥，翠辇陪行蹋玉墀。
　　惆怅甘泉曾侍从，与君前后不同时。

卷438_9 「重过秘书旧房，因题长句（时为赞善大夫）」白居易
　　阁前下马思裴回，第二房门手自开，昔为白面书郎去，
　　今作苍须赞善来。吏人不识多新补，松竹相亲是旧栽。
　　应有题墙名姓在，试将衫袖拂尘埃。

卷438_10 「重到城七绝句。见元九」白居易
　　容貌一日减一日，心情十分无九分。
　　每逢陌路犹嗟叹，何况今朝是见君。

卷438_11 「重到城七绝句。高相宅」白居易
　　青苔故里怀恩地，白发新生抱病身。
　　涕泪虽多无哭处，永宁门馆属他人。

卷438_12 「重到城七绝句。张十八」白居易
　　谏垣几见迁遗补，宪府频闻转殿监。
　　独有咏诗张太祝，十年不改旧官衔。

卷438_13 「重到城七绝句。刘家花」白居易
　　刘家墙上花还发，李十门前草又春。
　　处处伤心心始悟，多情不及少情人。

卷438_14 「重到城七绝句。裴五」白居易
　　莫怪相逢无笑语，感今思旧戟门前。
　　张家伯仲偏相似，每见清扬一惘然。

卷438_15 「重到城七绝句。仇家酒」白居易
　　年年老去欢情少，处处春来感事深。
　　时到仇家非爱酒，醉时心胜醒时心。

卷438_16 「重到城七绝句。恒寂师」白居易
　　旧游分散人零落，如此伤心事几条。
　　会逐禅师坐禅去，一时灭尽定中消。

卷438_17 「靖安北街赠李二十」白居易
　　榆荚抛钱柳展眉，两人并马语行迟。
　　还似往年安福寺，共君私试却回时。

卷438_18 「重伤小女子」白居易
　　学人言语凭床行，嫩似花房脆似琼。才知恩爱迎三岁，
　　未辨东西过一生。汝异下殇应杀礼，吾非上圣讵忘情。
　　伤心自叹鸠巢拙，长堕春雏养不成。

卷438_19 「过颜处士墓」白居易
　　向坟道径没荒榛，满室诗书积暗尘。长夜肯教黄壤晓，
　　悲风不许白杨春。箪瓢颜子生仍促，布被黔娄死更贫。
　　未会悠悠上天意，惜将富寿与何人。

卷438_20 「题周皓大夫新亭子二十二韵」白居易
　　东道常为主，南亭别待宾。规模何日创，景致一时新。
　　广砌罗红药，疏窗荫绿筠。锁开宾阁晓，梯上妓楼春。
　　置醴宁三爵，加笾过八珍。茶香飘紫笋，脍缕落红鳞。
　　辉赫车舆闹，珍奇鸟兽驯。猕猴看枥马，鹦鹉唤家人。
　　锦额帘高卷，银花醆慢巡。劝尝光禄酒，许看洛川神。
　　敛翠凝歌黛，流香动舞巾。裙翻绣鸂鶒，梳陷钿麒麟。
　　笛怨音含楚，筝娇语带秦。侍儿催画烛，醉客吐文茵。
　　投辖多连夜，鸣珂便达晨。入朝纡紫绶，待漏拥朱轮。
　　贵介交三事，光荣照四邻。甘浓将奉客，稳暖不缘身。
　　十载歌钟地，三朝节钺臣。爱才心倜傥，敦旧礼殷勤。
　　门以招贤盛，家因好事贫。始知豪杰意，富贵为交亲。

卷438_21 「赋得听边鸿」白居易
　　惊风吹起塞鸿群，半拂平沙半入云。
　　为问昭君月下听，何如苏武雪中闻。

卷438_22 「见杨弘贞诗赋，因题绝句以自谕」白居易
　　赋句诗章妙入神，未年三十即无身。
　　常嗟薄命形憔悴，若比弘贞是幸人。

卷438_23 「病中早春」白居易
　　今朝枕上觉头轻，强起阶前试脚行。膻腻断来无气力，
　　风痰恼得少心情。暖消霜瓦津初合，寒减冰渠冻不成。
　　唯有愁人鬓间雪，不随春尽逐春生。

卷438_24 「送人贬信州判官」白居易
　　地僻山深古上饶，土风贫薄道程遥。不唯迁客须恓屑，
　　见说居人也寂寥。溪畔毒沙藏水弩，城头枯树下山魈。
　　若于此郡为卑吏，刺史厅前又折腰。

卷438_25 「曲江醉后赠诸亲故」白居易
　　郭东丘墓何年客，江畔风光几日春。只合殷勤逐杯酒，
　　不须疏索向交亲。中天或有长生药，下界应无不死人。
　　除却醉来开口笑，世间何事更关身。

卷438_26 「和元八侍御升平新居四绝句。看花屋」白居易
　　忽惊映树新开屋，却似当檐故种花。
　　可惜年年红似火，今春始得属元家。

卷438_27 「和元八侍御升平新居四绝句。累土山」白居易
　　堆土渐高山意出，终南移入户庭间。
　　玉峰蓝水应惆怅，恐见新山望旧山。

卷438_28 「和元八侍御升平新居四绝句。高亭」白居易
　　亭脊太高君莫拆，东家留取当西山。
　　好看落日斜衔处，一片春岚映半环。

卷438_29 「和元八侍御升平新居四绝句。松树」白居易
　　白金换得青松树，君既先栽我不栽。
　　幸有西风易凭仗，夜深偷送好声来。

卷438_30 「醉后却寄元九」白居易
　　蒲池村里匆匆别，沣水桥边兀兀回。
　　行到城门残酒醒，万重离恨一时来。

卷438_31 「重寄（一作重寄元九）」白居易
　　萧散弓惊雁，分飞剑化龙。悠悠天地内，不死会相逢。

卷438_32 「李十一舍人松园饮小酎酒得元八侍御诗叙云在台…酬四韵」白居易
　　爱酒舍人开小酌，能文御史寄新诗。乱松园里醉相忆，
　　古柏厅前忙不知。早夏我当逃暑日，晚衙君是虑囚时。
　　唯应清夜无公事，新草亭中好一期。

卷438_33 「重到华阳观旧居」白居易
　　忆昔初年三十二，当时秋思已难堪。
　　若为重入华阳院，病鬓愁心四十三。

卷438_34 「答劝酒」白居易
　　莫怪近来都不饮，几回因醉却沾巾。
　　谁料平生狂酒客，如今变作酒悲人。

卷438_35 「题王侍御池亭」白居易
　　朱门深锁春池满，岸落蔷薇水浸莎。
　　毕竟林塘谁是主，主人来少客来多。

卷438_36 「听水部吴员外新诗，因赠绝句」白居易
　　朱绂仙郎白雪歌，和人虽少爱人多。
　　明朝说与诗人道，水部如今不姓何。

卷438_37 「雨夜忆元九」白居易
　　天阴一日便堪愁，何况连宵雨不休。
　　一种雨中君最苦，偏梁阁道向通州。

卷438_38 「雨中携元九诗访元八侍御」白居易
　　微之诗卷忆同开，假日多应不入台。
　　好句无人堪共咏，冲泥蹋水就君来。

卷438_39 「赠杨秘书巨源」白居易
　　早闻一箭取辽城，相识虽新有故情。清句三朝谁是敌，
　　白须四海半为兄。贫家薙草时时入，瘦马寻花处处行。
　　不用更教诗过好，折君官职是声名。

卷438_40 「和武相公感韦令公旧池孔雀（同用深字）」白居易
　　索莫少颜色，池边无主禽。难收带泥翅，易结著人心。
　　顶毳落残碧，尾花销暗金。放归飞不得，云海故巢深。

卷438_41 「寄生衣与微之，因题封上」白居易
　　浅色縠衫轻似雾，纺花纱袴薄于云。
　　莫嫌轻薄但知著，犹恐通州热杀君。

卷438_42 「白牡丹」白居易
　　白花冷澹无人爱，亦占芳名道牡丹。
　　应似东宫白赞善，被人还唤作朝官。

卷438_43 「梦旧」白居易
　　别来老大苦修道，炼得离心成死灰。
　　平生忆念消磨尽，昨夜因何入梦来。

卷438_44 「戏题卢秘书新移蔷薇」白居易
　　风动翠条腰袅娜，露垂红萼泪阑干。
　　移他到此须为主，不别花人莫使看。

卷438_45 「曲江夜归，闻元八见访」白居易
　　自入台来见面稀，班中遥得揖容辉。
　　早知相忆来相访，悔待江头明月归。

卷438_46 「苦热题恒寂师禅室」白居易
　　人人避暑走如狂，独有禅师不出房。
　　可是禅房无热到，但能心静即身凉。

卷438_47 「微之到通州日授馆未安见尘壁间有数行字读之…因酬长句」白居易
　　十五年前似梦游，曾将诗句结风流。偶助笑歌嘲阿软，
　　可知传诵到通州。昔教红袖佳人唱，今遣青衫司马愁。
　　惆怅又闻题处所，雨淋江馆破墙头。

卷438_48 「得微之到官后书备知通州之事怅然有感因成四章」白居易
　　来书子细说通州，州在山根峡岸头。四面千重火云合，
　　中心一道瘴江流。虫蛇白昼拦官道，蚊蚋黄昏扑郡楼。
　　何罪遣君居此地，天高无处问来由。
　　匼匝巅山万仞馀，人家应似甑中居。寅年篱下多逢虎，
　　亥日沙头始卖鱼。衣斑梅雨长须熨，米涩畬田不解锄。
　　努力安心过三考，已曾愁杀李尚书。
　　人稀地僻医巫少，夏旱秋霖瘴疟多。老去一身须爱惜，
　　别来四体得如何。侏儒饱笑东方朔，薏苡谗忧马伏波。
　　莫遣沉愁结成病，时时一唱濯缨歌。
　　通州海内恓惶地，司马人间冗长官。伤鸟有弦惊不定，
　　卧龙无水动应难。剑埋狱底谁深掘，松偃霜中尽冷看。
　　举目争能不惆怅，高车大马满长安。

卷438_49 「病中答招饮者」白居易
　　顾我镜中悲白发，尽君花下醉青春。
　　不缘眼痛兼身病，可是尊前第二人。

卷438_50 「燕子楼三首」白居易
　　满窗明月满帘霜，被冷灯残拂卧床。
　　燕子楼中霜月夜，秋来只为一人长。
　　钿晕罗衫色似烟，几回欲著即潸然。
　　自从不舞霓裳曲，叠在空箱十一年。
　　今春有客洛阳回，曾到尚书墓上来。
　　见说白杨堪作柱，争教红粉不成灰。

卷438_51 「初贬官过望秦岭（自此后诗江州路上作）」白居易
　　草草辞家忧后事，迟迟去国问前途。
　　望秦岭上回头立，无限秋风吹白须。

卷438_52 「蓝桥驿见元九诗（诗中云：江陵归时逢春雪）」白居易
　　蓝桥春雪君归日，秦岭秋风我去时。
　　每到驿亭先下马，循墙绕柱觅君诗。

卷438_53 「韩公堆寄元九」白居易
　　韩公堆北涧西头，冷雨凉风拂面秋。
　　努力南行少惆怅，江州犹似胜通州。

卷438_54 「发商州」白居易
　　商州馆里停三日，待得妻孥相逐行。
　　若比李三犹自胜，儿啼妇哭不闻声。

卷438_55 「武关南见元九题山石榴花见寄」白居易
　　往来同路不同时，前后相思两不知。
　　行过关门三四里，榴花不见见君诗。

卷438_56 「红鹦鹉（商山路逢）」白居易
　　安南远进红鹦鹉，色似桃花语似人。
　　文章辩慧皆如此，笼槛何年出得身。

卷438_57 「题四皓庙（一作题商山庙）」白居易
　　卧逃秦乱起安刘，舒卷如云得自由。
　　若有精灵应笑我，不成一事谪江州。

卷438_58 「罢药」白居易
　　自学坐禅休服药，从他时复病沉沉。
　　此身不要全强健，强健多生人我心。

卷438_59 「白鹭」白居易
　　人生四十未全衰，我为愁多白发垂。
　　何故水边双白鹭，无愁头上亦垂丝。

卷438_60 「襄阳舟夜」白居易
　　下马襄阳郭，移舟汉阴驿。秋风截江起，寒浪连天白。
　　本是多愁人，复此风波夕。

卷438_61 「江夜舟行」白居易
　　烟淡月濛濛，舟行夜色中。江铺满槽水，帆展半樯风。
　　叫曙嗷嗷雁，啼秋唧唧虫。只应催北客，早作白须翁。

卷438_62 「红藤杖」白居易
　　交亲过浐别，车马到江回。唯有红藤杖，相随万里来。

卷438_63 「江上吟元八绝句」白居易
　　大江深处月明时，一夜吟君小律诗。
　　应有水仙潜出听，翻将唱作步虚词。

卷438_64 「途中感秋」白居易
　　节物行摇落，年颜坐变衰。树初黄叶日，人欲白头时。
　　乡国程程远，亲朋处处辞。唯残病与老，一步不相离。

卷438_65 「登郢州白雪楼」白居易
　　白雪楼中一望乡，青山蔟蔟水茫茫。
　　朝来渡口逢京使，说道烟尘近洛阳。

卷438_66 「舟夜赠内」白居易
　　三声猿后垂乡泪，一叶舟中载病身。
　　莫凭水窗南北望，月明月暗总愁人。

卷438_67 「逢旧」白居易
　　我梳白发添新恨，君扫青蛾减旧容。
　　应被傍人怪惆怅，少年离别老相逢。

卷438_68 「臼口阻风十日」白居易
　　洪涛白浪塞江津，处处邅回事事迍。世上方为失途客，
　　江头又作阻风人。鱼虾遇雨腥盈鼻，蚊蚋和烟痒满身。
　　老大光阴能几日，等闲臼口坐经旬。

卷438_69 「浦中夜泊」白居易
　　暗上江堤还独立，水风霜气夜棱棱。
　　回看深浦停舟处，芦荻花中一点灯。

卷438_70 「卢侍御与崔评事为予于黄鹤楼置宴，宴罢同望」白居易
　　江边黄鹤古时楼，劳置华筵待我游。楚思淼茫云水冷，
　　商声清脆管弦秋。白花浪溅头陀寺，红叶林笼鹦鹉洲。
　　总是平生未行处，醉来堪赏醒堪愁。

卷438_71 「舟中读元九诗」白居易
　　把君诗卷灯前读，诗尽灯残天未明。
　　眼痛灭灯犹暗坐，逆风吹浪打船声。

卷438_72 「舟行阻风，寄李十一舍人」白居易
　　扁舟厌泊烟波上，轻策闲寻浦屿间。虎蹋青泥稠似印，
　　风吹白浪大于山。且愁江郡何时到，敢望京都几岁还。
　　今日料君朝退后，迎寒新酎暖开颜。

卷438_73 「雨中题衰柳」白居易
　　湿屈青条折，寒飘黄叶多。不知秋雨意，更遣欲如何。

卷438_74 「题王处士郊居」白居易
　　半依云渚半依山，爱此令人不欲还。负郭田园九八顷，
　　向阳茅屋两三间。寒松纵老风标在，野鹤虽饥饮啄闲。
　　一卧江村来早晚，著书盈帙鬓毛斑。

卷438_75 「岁晚旅望」白居易
　　朝来暮去星霜换，阴惨阳舒气序牵。万物秋霜能坏色，
　　四时冬日最凋年。烟波半露新沙地，鸟雀群飞欲雪天。
　　向晚苍苍南北望，穷阴旅思两无边。

卷438_76 「晏坐闲吟」白居易
　　昔为京洛声华客，今作江湖潦倒翁。意气销磨群动里，
　　形骸变化百年中。霜侵残鬓无多黑，酒伴衰颜只暂红。
　　愿学禅门非想定，千愁万念一时空。

卷438_77 「题李山人」白居易
　　厨无烟火室无妻，篱落萧条屋舍低。
　　每日将何疗饥渴，井华云粉一刀圭。

卷438_78 「读庄子」白居易
　　去国辞家谪异方，中心自怪少忧伤。
　　为寻庄子知归处，认得无何是本乡。

卷438_79 「江楼偶宴赠同座」白居易
　　南浦闲行罢，西楼小宴时。望湖凭槛久，待月放杯迟。
　　江果尝卢橘，山歌听竹枝。相逢且同乐，何必旧相知。

卷438_80 「放言五首」白居易
　　朝真暮伪何人辨，古往今来底事无。但爱臧生能诈圣，
　　可知宁子解佯愚。草萤有耀终非火，荷露虽团岂是珠。
　　不取燔柴兼照乘，可怜光彩亦何殊。
　　世途倚伏都无定，尘网牵缠卒未休。祸福回还车转毂，
　　荣枯反覆手藏钩。龟灵未免刳肠患，马失应无折足忧。
　　不信君看弈棋者，输赢须待局终头。
　　赠君一法决狐疑，不用钻龟与祝蓍。试玉要烧三日满，
　　辨材须待七年期。周公恐惧流言后，王莽谦恭未篡时。
　　向使当初身便死，一生真伪复谁知。
　　谁家第宅成还破，何处亲宾哭复歌。昨日屋头堪炙手，
　　今朝门外好张罗。北邙未省留闲地，东海何曾有定波。
　　莫笑贱贫夸富贵，共成枯骨两如何。
　　泰山不要欺毫末，颜子无心羡老彭。松树千年终是朽，
　　槿花一日自为荣。何须恋世常忧死，亦莫嫌身漫厌生。
　　生去死来都是幻，幻人哀乐系何情。

卷438_81 「岁暮道情二首」白居易
　　壮日苦曾惊岁月，长年都不惜光阴。
　　为学空门平等法，先齐老少死生心。
　　半故青衫半白头，雪风吹面上江楼。
　　禅功自见无人觉，合是愁时亦不愁。

卷438_82 「读李杜诗集，因题卷后」白居易
　　翰林江左日，员外剑南时。不得高官职，仍逢苦乱离。
　　暮年逋客恨，浮世谪仙悲。吟咏留千古，声名动四夷。
　　文场供秀句，乐府待新词。天意君须会，人间要好诗。

卷438_83 「强酒」白居易
　　若不坐禅销妄想，即须行醉放狂歌。
　　不然秋月春风夜，争那闲思往事何。

卷438_84 「独树浦雨夜寄李六郎中」白居易
　　忽忆两家同里巷，何曾一处不追随。闲游预算分朝日，
　　静语多同待漏时。花下放狂冲黑饮，灯前起坐彻明棋。
　　可知风雨孤舟夜，芦苇丛中作此诗。

卷438_85 「听崔七妓人筝」白居易
　　花脸云鬟坐玉楼，十三弦里一时愁。
　　凭君向道休弹去，白尽江州司马头。

卷438_86 「望江州」白居易
　　江回望见双华表，知是浔阳西郭门。
　　犹去孤舟三四里，水烟沙雨欲黄昏。

卷438_87 「初到江州」白居易
　　浔阳欲到思无穷，庾亮楼南湓口东。树木凋疏山雨后，
　　人家低湿水烟中。菰蒋喂马行无力，芦荻编房卧有风。
　　遥见朱轮来出郭，相迎劳动使君公。

卷438_88 「醉后题李、马二妓」白居易
　　行摇云髻花钿节，应似霓裳趁管弦。艳动舞裙浑是火，
　　愁凝歌黛欲生烟。有风纵道能回雪，无水何由忽吐莲。
　　疑是两般心未决，雨中神女月中仙。

卷438_89 「卢侍御小妓乞诗，座上留赠」白居易
　　郁金香汗裛歌巾，山石榴花染舞裙。好似文君还对酒，
　　胜于神女不归云。梦中那及觉时见，宋玉荆王应羡君。

　　　　　　　　　　　　　　卷四百三十九

卷439_1 「东南行一百韵寄通州元九侍御澧州李十一舍人…窦七校书」白居易
　　南去经三楚，东来过五湖。山头看候馆，水面问征途。
　　地远穷江界，天低极海隅。飘零同落叶，浩荡似乘桴。
　　渐觉乡原异，深知土产殊。夷音语嘲哳，蛮态笑睢盱。
　　水市通闤闠，烟村混舳舻。吏征渔户税，人纳火田租。
　　亥日饶虾蟹，寅年足虎貙。成人男作丱，事鬼女为巫。
　　楼暗攒倡妇，堤长簇贩夫。夜船论铺赁，春酒断瓶酤。
　　见果皆卢橘，闻禽悉鹧鸪。山歌猿独叫，野哭鸟相呼。
　　岭徼云成栈，江郊水当郛。月移翘柱鹤，风泛飐樯乌。
　　鳌碍潮无信，蛟惊浪不虞。鼍鸣江擂鼓，蜃气海浮图。
　　树裂山魈穴，沙含水弩枢。喘牛犁紫芋，羸马放青菰。
　　绣面谁家婢，鸦头几岁奴。泥中采菱芡，烧后拾樵苏。
　　鼎腻愁烹鳖，盘腥厌脍鲈。钟仪徒恋楚，张翰浪思吴。
　　气序凉还热，光阴旦复晡。身方逐萍梗，年欲近桑榆。
　　渭北田园废，江西岁月徂。忆归恒惨淡，怀旧忽踟蹰。
　　自念咸秦客，尝为邹鲁儒。蕴藏经国术，轻弃度关繻.
　　赋力凌鹦鹉，词锋敌辘轳。战文重掉鞅，射策一弯弧。
　　崔杜鞭齐下，元韦辔并驱。名声逼扬马，交分过萧朱。
　　世务轻摩揣，周行窃觊觎。风云皆会合，雨露各沾濡。
　　共遇升平代，偏惭固陋躯。承明连夜直，建礼拂晨趋。
　　美服颁王府，珍羞降御厨。议高通白虎，谏切伏青蒲。
　　柏殿行陪宴，花楼走看酺.神旗张鸟兽，天籁动笙竽。
　　戈剑星芒耀，鱼龙电策驱。定场排越伎，促坐进吴歈.
　　缥缈疑仙乐，婵娟胜画图。歌鬟低翠羽，舞汗堕红珠。
　　别选闲游伴，潜招小饮徒。一杯愁已破，三醆气弥粗。
　　软美仇家酒，幽闲葛氏姝。十千方得斗，二八正当垆。
　　论笑杓胡律，谈怜巩嗫嚅。李酣犹短窦，庾醉更蔫迂。
　　鞍马呼教住，骰盘喝遣输。长驱波卷白，连掷采成卢。
　　筹并频逃席，觥严列置盂。满卮那可灌，颓玉不胜扶。
　　入视中枢草，归乘内厩驹。醉曾冲宰相，骄不揖金吾。
　　日近恩虽重，云高势却孤。翻身落霄汉，失脚倒泥涂。
　　博望移门籍，浔阳佐郡符。时情变寒暑，世利算锱铢。
　　即日辞双阙，明朝别九衢。播迁分郡国，次第出京都。
　　秦岭驰三驿，商山上二邘。岘阳亭寂寞，夏口路崎岖。
　　大道全生棘，中丁尽执殳。江关未撤警，淮寇尚稽诛。
　　林对东西寺，山分大小姑。庐峰莲刻削，湓浦带萦纡。
　　九派吞青草，孤城覆绿芜。黄昏钟寂寂，清晓角呜呜。
　　春色辞门柳，秋声到井梧。残芳悲鶗鴂，暮节感茱萸。
　　蕊坼金英菊，花飘雪片芦。波红日斜没，沙白月平铺。
　　几见林抽笋，频惊燕引雏。岁华何倏忽，年少不须臾。
　　眇默思千古，苍茫想八区。孔穷缘底事，颜夭有何辜。
　　龙智犹经醢，龟灵未免刳。穷通应已定，圣哲不能逾。
　　况我身谋拙，逢他厄运拘。漂流随大海，锤锻任洪炉。
　　险阻尝之矣，栖迟命也夫。沉冥消意气，穷饿耗肌肤。
　　防瘴和残药，迎寒补旧襦。书床鸣蟋蟀，琴匣网蜘蛛。
　　贫室如悬磬，端忧剧守株。时遭人指点，数被鬼揶揄。
　　兀兀都疑梦，昏昏半是愚。女惊朝不起，妻怪夜长吁。
　　万里抛朋侣，三年隔友于。自然悲聚散，不是恨荣枯。
　　去夏微之疟，今春席八殂。天涯书达否，泉下哭知无。
　　谩写诗盈卷，空盛酒满壶。只添新怅望，岂复旧欢娱。
　　壮志因愁减，衰容与病俱。相逢应不识，满颔白髭须。

卷439_2 「谪居」白居易
　　面瘦头斑四十四，远谪江州为郡吏。逢时弃置从不才，
　　未老衰羸为何事。火烧寒涧松为烬，霜降春林花委地。
　　遭时荣悴一时间，岂是昭昭上天意。

卷439_3 「初到江州寄翰林张、李、杜三学士」白居易
　　早攀霄汉上天衢，晚落风波委世途。雨露施恩无厚薄，
　　蓬蒿随分有荣枯。伤禽侧翅惊弓箭，老妇低颜事舅姑。
　　碧落三仙曾识面，年深记得姓名无。

卷439_4 「庾楼晓望」白居易
　　独凭朱槛立凌晨，山色初明水色新。竹雾晓笼衔岭月，
　　蘋风暖送过江春。子城阴处犹残雪，衙鼓声前未有尘。
　　三百年来庾楼上，曾经多少望乡人。

卷439_5 「宿西林寺」白居易
　　木落天晴山翠开，爱山骑马入山来。
　　心知不及柴桑令，一宿西林便却回。

卷439_6 「江楼宴别」白居易
　　楼中别曲催离酌，灯下红裙间绿袍。缥缈楚风罗绮薄，
　　铮鏦越调管弦高。寒流带月澄如镜，夕吹和霜利似刀。
　　尊酒未空欢未尽，舞腰歌袖莫辞劳。

卷439_7 「题山石榴花」白居易
　　一丛千朵压阑干，翦碎红绡却作团。风袅舞腰香不尽，
　　露销妆脸泪新干。蔷薇带刺攀应懒，菡萏生泥玩亦难。
　　争及此花檐户下，任人采弄尽人看。

卷439_8 「代春赠」白居易
　　山吐晴岚水放光，辛夷花白柳梢黄。
　　但知莫作江西意，风景何曾异帝乡。

卷439_9 「答春」白居易
　　草烟低重水花明，从道风光似帝京。
　　其奈山猿江上叫，故乡无此断肠声。

卷439_10 「樱桃花下叹白发」白居易
　　逐处花皆好，随年貌自衰。红樱满眼日，白发半头时。
　　倚树无言久，攀条欲放迟。临风两堪叹，如雪复如丝。

卷439_11 「惜落花，赠崔二十四」白居易
　　漠漠纷纷不奈何，狂风急雨两相和。
　　晚来怅望君知否，枝上稀疏地上多。

卷439_12 「移山樱桃」白居易
　　亦知官舍非吾宅，且劚山樱满院栽。
　　上佐近来多五考，少应四度见花开。

卷439_13 「官舍闲题」白居易
　　职散优闲地，身慵老大时。送春唯有酒，销日不过棋。
　　禄米獐牙稻，园蔬鸭脚葵。饱餐仍晏起，馀暇弄龟儿。

卷439_14 「晚春登大云寺南楼，赠常禅师」白居易
　　花尽头新白，登楼意若何。岁时春日少，世界苦人多。
　　愁醉非因酒，悲吟不是歌。求师治此病，唯劝读楞伽。

卷439_15 「北楼送客归上都」白居易
　　凭高眺远一凄凄，却下朱阑即解携。京路人归天直北，
　　江楼客散日平西。长津欲度回渡尾，残酒重倾簇马蹄。
　　不独别君须强饮，穷愁自要醉如泥。

卷439_16 「北亭招客」白居易
　　疏散郡丞同野客，幽闲官舍抵山家。春风北户千茎竹，
　　晚日东园一树花。小醆吹醅尝冷酒，深炉敲火炙新茶。
　　能来尽日观棋否，太守知慵放晚衙。

卷439_17 「宿西林寺，早赴东林满上人之会因寄崔二十二员外」白居易
　　谪辞魏阙鹓鸾隔，老入庐山麋鹿随。薄暮萧条投寺宿，
　　凌晨清净与僧期。双林我起闻钟后，只日君趋入阁时。
　　鹏鷃高低分皆定，莫劳心力远相思。

卷439_18 「游宝称寺」白居易
　　竹寺初晴日，花塘欲晓春。野猿疑弄客，山鸟似呼人。
　　酒嫩倾金液，茶新碾玉尘。可怜幽静地，堪寄老慵身。

卷439_19 「早春闻提壶鸟，因题邻家」白居易
　　厌听秋猿催下泪，喜闻春鸟劝提壶。谁家红树先花发，
　　何处青楼有酒酤。进士粗豪寻静尽，拾遗风采近都无。
　　欲期明日东邻醉，变作腾腾一俗夫。

卷439_20 「见紫薇花忆微之」白居易
　　一丛暗淡将何比，浅碧笼裙衬紫巾。
　　除却微之见应爱，人间少有别花人。

卷439_21 「蔷薇花一丛独死，不知其故，因有是篇」白居易
　　柯条未尝损，根蕟不曾移。同类今齐茂，孤芳忽独萎。
　　仍怜委地日，正是带花时。碎碧初凋叶，燋红尚恋枝。
　　乾坤无厚薄，草木自荣衰。欲问因何事，春风亦不知。

卷439_22 「湖亭望水」白居易
　　久雨南湖涨，新晴北客过。日沉红有影，风定绿无波。
　　岸没闾阎少，滩平船舫多。可怜心赏处，其奈独游何。

卷439_23 「闲游」白居易
　　外事因慵废，中怀与静期。寻泉上山远，看笋出林迟。
　　白石磨樵斧，青竿理钓丝。澄清深浅好，最爱夕阳时。

卷439_24 「忆微之伤仲远（李三仲远去年春丧）」白居易
　　幽独辞群久，漂流去国赊。只将琴作伴，唯以酒为家。
　　感逝因看水，伤离为见花。李三埋地底，元九谪天涯。
　　举眼青云远，回头白日斜。可能胜贾谊，犹自滞长沙。

卷439_25 「过郑处士」白居易
　　闻道移居村坞间，竹林多处独开关。
　　故来不是求他事，暂借南亭一望山。

卷439_26 「霖雨苦多，江湖暴涨，块然独望，因题北亭」白居易
　　自作浔阳客，无如苦雨何。阴昏晴日少，闲闷睡时多。
　　湖阔将天合，云低与水和。篱根舟子语，巷口钓人歌。
　　雾岛沉黄气，风帆蹙白波。门前车马道，一宿变江河。

卷439_27 「春末夏初闲游江郭二首」白居易
　　闲出乘轻屐，徐行蹋软沙。观鱼傍湓浦，看竹入杨家。
　　林迸穿篱笋，藤飘落水花。雨埋钓舟小，风飏酒旗斜。
　　嫩剥青菱角，浓煎白茗芽。淹留不知夕，城树欲栖鸦。
　　柳影繁初合，莺声涩渐稀。早梅迎夏结，残絮送春飞。
　　西日韶光尽，南风暑气微。展张新小簟，熨帖旧生衣。
　　绿蚁杯香嫩，红丝脍缕肥。故园无此味，何必苦思归。

卷439_28 「红藤杖（杖出南蛮）」白居易
　　南诏红藤杖，西江白首人。时时携步月，处处把寻春。
　　劲健孤茎直，疏圆六节匀。火山生处远，泸水洗来新。
　　粗细才盈手，高低仅过身。天边望乡客，何日拄归秦。

卷439_29 「风雨中寻李十一，因题船上」白居易
　　匹马来郊外，扁舟在水滨。可怜冲雨客，来访阻风人。
　　小榼酤清醑，行厨煮白鳞。停杯看柳色，各忆故园春。

卷439_30 「题庐山山下汤泉」白居易
　　一眼汤泉流向东，浸泥浇草暖无功。
　　骊山温水因何事，流入金铺玉甃中。

卷439_31 「寄蕲州簟与元九，因题六韵（时元九鳏居）」白居易
　　笛竹出蕲春，霜刀劈翠筠。织成双锁簟，寄与独眠人。

卷作筒中信，舒为席上珍。滑如铺薤叶，冷似卧龙鳞。
　　清润宜乘露，鲜华不受尘。通州炎瘴地，此物最关身。

卷439_32 「秋热」白居易
　　西江风候接南威，暑气常多秋气微。
　　犹道江州最凉冷，至今九月著生衣。

卷439_33 「题元八溪居」白居易
　　溪岚漠漠树重重，水槛山窗次第逢。晚叶尚开红踯躅，
　　秋芳初结白芙蓉。声来枕上千年鹤，影落杯中五老峰。
　　更愧殷勤留客意，鱼鲜饭细酒香浓。

卷439_34 「晚出西郊」白居易
　　散吏闲如客，贫州冷似村。早凉湖北岸，残照郭西门。
　　懒镊从须白，休治任眼昏。老来何所用，少兴不多言。

卷439_35 「阶下莲」白居易
　　叶展影翻当砌月，花开香散入帘风。
　　不如种在天池上，犹胜生于野水中。

卷439_36 「端居咏怀」白居易
　　贾生俟罪心相似，张翰思归事不如。斜日早知惊鵩鸟，
　　秋风悔不忆鲈鱼。胸襟曾贮匡时策，怀袖犹残谏猎书。
　　从此万缘都摆落，欲携妻子买山居。

卷439_37 「夜宿江浦，闻元八改官，因寄此什」白居易
　　君游丹陛已三迁，我泛沧浪欲二年。剑珮晓趋双凤阙，
　　烟波夜宿一渔船。交亲尽在青云上，乡国遥抛白日边。
　　若报生涯应笑杀，结茅栽芋种畬田。

卷439_38 「百花亭」白居易
　　朱槛在空虚，凉风八月初。山形如岘首，江色似桐庐。
　　佛寺乘船入，人家枕水居。高亭仍有月，今夜宿何如。

卷439_39 「江楼早秋」白居易
　　南国虽多热，秋来亦不迟。湖光朝霁后，竹气晚凉时。
　　楼阁宜佳客，江山入好诗。清风水蘋叶，白露木兰枝。
　　欲作云泉计，须营伏腊资。匡庐一步地，官满更何之。

卷439_40 「送客之湖南」白居易
　　年年渐见南方物，事事堪伤北客情。山鬼趫跳唯一足，
　　峡猿哀怨过三声。帆开青草湖中去，衣湿黄梅雨里行。
　　别后双鱼难定寄，近来潮不到湓城。

卷439_41 「百花亭晚望夜归」白居易
　　百花亭上晚裴回，云影阴晴掩复开。日色悠扬映山尽，
　　雨声萧飒渡江来。鬓毛遇病双如雪，心绪逢秋一似灰。
　　向夜欲归愁未了，满湖明月小船回。

卷439_42 「西楼」白居易
　　小郡大江边，危楼夕照前。青芜卑湿地，白露泬寥天。
　　乡国此时阻，家书何处传。仍闻陈蔡戍，转战已三年。

卷439_43 「寻李道士山居，兼呈元明府」白居易
　　尽日行还歇，迟迟独上山。攀藤老筋力，照水病容颜。
　　陶巷招居住，茅家许往还。饱谙荣辱事，无意恋人间。

卷439_44 「四十五」白居易
　　行年四十五，两鬓半苍苍。清瘦诗成癖，粗豪酒放狂。
　　老来尤委命，安处即为乡。或拟庐山下，来春结草堂。

卷439_45 「寄李相公、崔侍郎、钱舍人」白居易
　　曾陪鹤驭两三仙，亲侍龙舆四五年。天上欢华春有限，
　　世间漂泊海无边。荣枯事过都成梦，忧喜心忘便是禅。
　　官满更归何处去，香炉峰在宅门前。

卷439_46 「厅前桂」白居易
　　天台岭上凌霜树，司马厅前委地丛。
　　一种不生明月里，山中犹校胜尘中。

卷439_47 「寻王道士药堂，因有题赠」白居易
　　行行觅路缘松峤，步步寻花到杏坛。白石先生小有洞，
　　黄芽姹女大还丹。常悲东郭千家冢，欲乞西山五色丸。
　　但恐长生须有籍，仙台试为检名看。

卷439_48 「秋晚」白居易
　　篱菊花稀砌桐落，树阴离离日色薄。单幕疏帘贫寂寞，
　　凉风冷露秋萧索。光阴流转忽已晚，颜色凋残不如昨。
　　莱妻卧病月明时，不捣寒衣空捣药。

卷439_49 「南浦岁暮对酒，送王十五归京」白居易
　　腊后冰生覆湓水，夜来云暗失庐山。风飘细雪落如米，
　　索索萧萧芦苇间。此地二年留我住，今朝一酌送君还。
　　相看渐老无过醉，聚散穷通总是闲。

卷439_50 「除夜」白居易
　　薄晚支颐坐，中宵枕臂眠。一从身去国，再见日周天。
　　老度江南岁，春抛渭北田。浔阳来早晚，明日是三年。

卷439_51 「闻李十一出牧澧州，崔二十二出牧果州，因寄绝句」白居易
　　平生相见即眉开，静念无如李与崔。
　　各是天涯为刺史，缘何不觅九江来。

卷439_52 「元和十二年淮寇未平诏停岁仗愤然有感率尔成章」白居易
　　闻停岁仗轸皇情，应为淮西寇未平。不分气从歌里发，
　　无明心向酒中生。愚计忽思飞短檄，狂心便欲请长缨。
　　从来妄动多如此，自笑何曾得事成。

卷439_53 「庾楼新岁」白居易
　　岁时销旅貌，风景触乡愁。牢落江湖意，新年上庾楼。

卷439_54 「上香炉峰」白居易
　　倚石攀萝歇病身，青筇竹杖白纱巾。
　　他时画出庐山障，便是香炉峰上人。

卷439_55 「忆微之」白居易
　　与君何日出屯蒙，鱼恋江湖鸟厌笼。分手各抛沧海畔，
　　折腰俱老绿衫中。三年隔阔音尘断，两地飘零气味同。
　　又被新年劝相忆，柳条黄软欲春风。

卷439_56 「雨夜赠元十八」白居易
　　卑湿沙头宅，连阴雨夜天。共听檐溜滴，心事两悠然。
　　把酒循环饮，移床曲尺眠。莫言非故旧，相识已三年。

卷439_57 「寒食江畔」白居易
　　草香沙暖水云晴，风景令人忆帝京。还似往年春气味，
　　不宜今日病心情。闻莺树下沈吟立，信马江头取次行。
　　忽见紫桐花怅望，下邽明日是清明。

卷439_58 「三月三日登庾楼寄庾三十二」白居易
　　三日欢游辞曲水，二年愁卧在长沙。
　　每登高处长相忆，何况兹楼属庾家。

卷439_59 「闻李六景俭自河东令授唐邓行军司马，以诗贺之」白居易
　　谁能淮上静风波，闻道河东应此科。不独文词供奏记，
　　定将谈笑解兵戈。泥埋剑戟终难久，水借蛟龙可在多。
　　四十著绯军司马，男儿官职未蹉跎。

卷439_60 「石榴树（一作石楠树）」白居易
　　可怜颜色好阴凉，叶翦红笺花扑霜。伞盖低垂金翡翠，
　　熏笼乱搭绣衣裳。春芽细炷千灯焰，夏蕊浓焚百和香。
　　见说上林无此树，只教桃柳占年芳。

卷439_61 「大林寺桃花」白居易
　　人间四月芳菲尽，山寺桃花始盛开。
　　长恨春归无觅处，不知转入此中来。

卷439_62 「咏怀」白居易
　　自从委顺任浮沈，渐觉年多功用深。面上减除忧喜色，
　　胸中消尽是非心。妻儿不问唯耽酒，冠盖皆慵只抱琴。
　　长笑灵均不知命，江蓠丛畔苦悲吟。

卷439_63 「早发楚城驿」白居易
　　雨过尘埃灭，沿江道径平。月乘残夜出，人趁早凉行。
　　寂历闲吟动，冥濛暗思生。荷塘翻露气，稻垄泻泉声。
　　宿犬闻铃起，栖禽见火惊。曨曨烟树色，十里始天明。

卷439_64 「箬岘东池」白居易
　　箬岘亭东有小池，早荷新荇绿参差。
　　中宵把火行人发，惊起双栖白鹭鸶。

卷439_65 「建昌江」白居易
　　建昌江水县门前，立马教人唤渡船。
　　忽似往年归蔡渡，草风沙雨渭河边。

卷439_66 「哭从弟」白居易
　　伤心一尉便终身，叔母年高新妇贫。
　　一片绿衫消不得，腰金拖紫是何人。

卷439_67 「香炉峰下新卜山居，草堂初成，偶题东壁」白居易
　　五架三间新草堂，石阶桂柱竹编墙。南檐纳日冬天暖，
　　北户迎风夏月凉。洒砌飞泉才有点，拂窗斜竹不成行。
　　来春更葺东厢屋，纸阁芦帘著孟光。

卷439_68 「重题」白居易
　　喜入山林初息影，厌趋朝市久劳生。早年薄有烟霞志，
　　岁晚深谙世俗情。已许虎溪云里卧，不争龙尾道前行。
　　从兹耳界应清净，免见啾啾毁誉声。
　　长松树下小溪头，班鹿胎巾白布裘。药圃茶园为产业，
　　野麋林鹤是交游。云生涧户衣裳润，岚隐山厨火烛幽。
　　最爱一泉新引得，清泠屈曲绕阶流。
　　日高睡足犹慵起，小阁重衾不怕寒。遗爱寺钟欹枕听，
　　香炉峰雪拨帘看。匡庐便是逃名地，司马仍为送老官。
　　心泰身宁是归处，故乡何独在长安。
　　宦途自此心长别，世事从今口不言。岂止形骸同土木，
　　兼将寿夭任乾坤。胸中壮气犹须遣，身外浮荣何足论。
　　还有一条遗恨事，高家门馆未酬恩。

卷439_69 「山中问月」白居易
　　为问长安月，谁教不相离。昔随飞盖处，今照入山时。
　　借助秋怀旷，留连夜卧迟。如归旧乡国，似对好亲知。
　　松下行为伴，溪头坐有期。千岩将万壑，无处不相随。

卷439_70 「正月十五日夜东林寺学禅偶怀蓝田杨主簿因呈智禅师」白居易
　　新年三五东林夕，星汉迢迢钟梵迟。花县当君行乐夜，
　　松房是我坐禅时。忽看月满还相忆，始叹春来自不知。
　　不觉定中微念起，明朝更问雁门师。

卷439_71 「临水坐」白居易
　　昔为东掖垣中客，今作西方社内人。
　　手把杨枝临水坐，闲思往事似前身。

卷439_72 「山居」白居易
　　山斋方独往，尘事莫相仍。蓝舆辞鞍马，缁徒换友朋。
　　朝餐唯药菜，夜伴只纱灯。除却青衫在，其馀便是僧。

卷439_73 「遗爱寺」白居易
　　弄日临溪坐，寻花绕寺行。时时闻鸟语，处处是泉声。

卷439_74 「山中与元九书，因题书后」白居易
　　忆昔封书与君夜，金銮殿后欲明天。今夜封书在何处，
　　庐山庵里晚灯前。笼鸟槛猿俱未死，人间相见是何年。

卷439_75 「黄石岩下作」白居易
　　久别鹓鸾侣，深随鸟兽群。教他远亲故，何处觅知闻。
　　昔日青云意，今移向白云。

卷439_76 「戏赠李十三判官」白居易
　　垂鞭相送醉醺醺，遥见庐山指似君。
　　想君初觉从军乐，未爱香炉峰上云。

卷439_77 「醉中戏赠郑使君（时使君先归，留妓乐重饮）」白居易
　　密座移红毯，酡颜照渌杯。双娥留且住，五马任先回。
　　醉耳歌催醒，愁眉笑引开。平生少年兴，临老暂重来。

卷439_78 「江亭夕望」白居易
　　凭高望远思悠哉，晚上江亭夜未回。日欲没时红浪沸，
　　月初生处白烟开。辞枝雪蕊将春去，满镊霜毛送老来。
　　争敢三年作归计，心知不及贾生才。

卷439_79 「酬元员外三月三十日慈恩寺相忆见寄」白居易
　　怅望慈恩三月尽，紫桐花落鸟关关。诚知曲水春相忆，
　　其奈长沙老未还。赤岭猿声催白首，黄茅瘴色换朱颜。
　　谁言南国无霜雪，尽在愁人鬓发间。

卷439_80 「偶然二首」白居易
　　楚怀邪乱灵均直，放弃合宜何恻恻。汉文明圣贾生贤，
　　谪向长沙堪叹息。人事多端何足怪，天文至信犹差忒。
　　月离于毕合滂沱，有时不雨何能测。
　　火发城头鱼水里，救火竭池鱼失水。乖龙藏在牛领中，
　　雷击龙来牛枉死。人道蓍神龟骨灵，试卜鱼牛那至此。
　　六十四卦七十钻，毕竟不能知所以。

卷439_81 「中秋月」白居易
　　万里清光不可思，添愁益恨绕天涯，谁人陇外久征戍，
　　何处庭前新别离。失宠故姬归院夜，没蕃老将上楼时。
　　照他几许人肠断，玉兔银蟾远不知。

卷439_82 「谢李六郎中寄新蜀茶」白居易
　　故情周匝向交亲，新茗分张及病身。红纸一封书后信，
　　绿芽十片火前春。汤添勺水煎鱼眼，末下刀圭搅麹尘。
　　不寄他人先寄我，应缘我是别茶人。

卷439_83 「携诸山客同上香炉峰遇雨而还沾濡狼藉互相笑谑题此解嘲」白居易
　　萧洒登山去，龙钟遇雨回。磴危攀薜荔，石滑践莓苔。
　　袜污君相谑，鞋穿我自咍。莫欺泥土脚，曾蹋玉阶来。

卷439_84 「彭蠡湖晚归」白居易
　　彭蠡湖天晚，桃花水气春。鸟飞千白点，日没半红轮。
　　何必为迁客，无劳是病身。何来临此望，少有不愁人。

卷439_85 「酬赠李炼师见招」白居易
　　几年司谏直承明，今日求真礼上清。曾犯龙鳞容不死，
　　欲骑鹤背觅长生。刘纲有妇仙同得，伯道无儿累更轻。
　　若许移家相近住，便驱鸡犬上层城。

卷439_86 「西河雨夜送客」白居易
　　云黑雨翛翛，江昏水暗流。有风催解缆，无月伴登楼。
　　酒罢无多兴，帆开不少留。唯看一点火，遥认是行舟。

卷439_87 「登西楼忆行简」白居易
　　每因楼上西南望，始觉人间道路长。碍日暮山青蔟蔟，
　　漫天秋水白茫茫。风波不见三年面，书信难传万里肠。
　　早晚东归来下峡，稳乘船舫过瞿唐。

卷439_88 「罗子」白居易
　　有女名罗子，生来才两春。我今年已长，日夜二毛新。
　　顾念娇啼面，思量老病身。直应头似雪，始得见成人。

卷439_89 「读僧灵彻诗」白居易
　　东林寺里西廊下，石片镌题数首诗。
　　言句怪来还校别，看名知是老汤师。

卷439_90 「听李士良琵琶（人各赋二十八字）」白居易
　　声似胡儿弹舌语，愁如塞月恨边云。
　　闲人暂听犹眉敛，可使和蕃公主闻。

卷439_91 「昭君怨」白居易
　　明妃风貌最娉婷，合在椒房应四星。只得当年备宫掖，
　　何曾专夜奉帏屏。见疏从道迷图画，知屈那教配虏庭。
　　自是君恩薄如纸，不须一向恨丹青。

卷439_92 「闲吟」白居易
　　自从苦学空门法，销尽平生种种心。
　　唯有诗魔降未得，每逢风月一闲吟。

卷439_93 「戏问山石榴」白居易
　　小树山榴近砌栽，半含红萼带花来。
　　争知司马夫人妒，移到庭前便不开。

卷439_94 「编集拙诗成一十五卷因题卷末戏赠元九、李二十」白居易
　　一篇长恨有风情，十首秦吟近正声。每被老元偷格律，
　　苦教短李伏歌行。世间富贵应无分，身后文章合有名。
　　莫怪气粗言语大，新排十五卷诗成。

卷439_95 「湖上闲望」白居易
　　藤花浪拂紫茸条，菰叶风翻绿剪刀。
　　闲弄水芳生楚思，时时合眼咏离骚。

　　　　　　　　　　　　　　　卷四百四十

卷440_1 「江南谪居十韵」白居易
　　自哂沉冥客，曾为献纳臣。壮心徒许国，薄命不如人。
　　才展凌云翅，俄成失水鳞。葵枯犹向日，蓬断即辞春。
　　泽畔长愁地，天边欲老身。萧条残活计，冷落旧交亲。
　　草合门无径，烟消甑有尘。忧方知酒圣，贫始觉钱神。
　　虎尾难容足，羊肠易覆轮。行藏与通塞，一切任陶钧。

卷440_2 「江楼夜吟元九律诗，成三十韵」白居易
　　昨夜江楼上，吟君数十篇。词飘朱槛底，韵堕渌江前。
　　清楚音谐律，精微思入玄。收将白雪丽，夺尽碧云妍。
　　寸截金为句，双雕玉作联。八风凄间发，五彩烂相宣。
　　冰扣声声冷，珠排字字圆。文头交比绣，筋骨软于绵。
　　澒涌同波浪，铮鏦过管弦。醴泉流出地，钧乐下从天。
　　神鬼闻如泣，鱼龙听似禅。星回疑聚集，月落为留连。
　　雁感无鸣者，猿愁亦悄然。交流迁客泪，停住贾人船。
　　暗被歌姬乞，潜闻思妇传。斜行题粉壁，短卷写红笺。
　　肉味经时忘，头风当日痊。老张知定伏，短李爱应颠。
　　道屈才方振，身闲业始专。天教声烜赫，理合命迍邅。
　　顾我文章劣，知他气力全。工夫虽共到，巧拙尚相悬。
　　各有诗千首，俱抛海一边。白头吟处变，青眼望中穿。
　　酬答朝妨食，披寻夜废眠。老偿文债负，宿结字因缘。
　　每叹陈夫子，常嗟李谪仙。名高折人爵，思苦减天年。
　　不得当时遇，空令后代怜。相悲今若此，湓浦与通川。

卷440_3 「浔阳岁晚，寄元八郎中、庾三十二员外」白居易
　　阅水年将暮，烧金道未成。丹砂不肯死，白发自须生。
　　病肺惭杯满，衰颜忌镜明。春深旧乡梦，岁晚故交情。
　　一别浮云散，双瞻列宿荣。螭头阶下立，龙尾道前行。
　　封事频闻奏，除书数见名。虚怀事僚友，平步取公卿。
　　漏尽鸡人报，朝回幼女迎。可怜白司马，老大在湓城。

卷440_4 「元九以绿丝布白轻褣见寄制成衣服以诗报知」白居易
　　绿丝文布素轻褣，珍重京华手自封。贫友远劳君寄附，
　　病妻亲为我裁缝。袴花白似秋去薄，衫色青于春草浓。
　　欲著却休知不称，折腰无复旧形容。

卷440_5 「清明日送韦侍御贬虔州」白居易
　　寂寞清明日，萧条司马家。留饧和冷粥，出火煮新茶。
　　欲别能无酒，相留亦有花。南迁更何处，此地已天涯。

卷440_6 「九江春望」白居易
　　淼茫积水非吾土，飘泊浮萍自我身。身外信缘为活计，
　　眼前随事觅交亲。炉烟岂异终南色，湓草宁殊渭北春。
　　此地何妨便终老，譬如元是九江人。

卷440_7 「晚题东林寺双池」白居易
　　向晚双池好，初晴百物新。袅枝翻翠羽，溅水跃红鳞。
　　萍泛同游子，莲开当丽人。临流一惆怅，还忆曲江春。

卷440_8 「赠内子」白居易
　　白发长兴叹，青娥亦伴愁。寒衣补灯下，小女戏床头。
　　暗淡屏帏故，凄凉枕席秋。贫中有等级，犹胜嫁黔娄。

卷440_9 「送客春游岭南二十韵」白居易
　　已讶游何远，仍嗟别太频。离容君蹙促，赠语我殷勤。
　　迢递天南面，苍茫海北漘.诃陵国分界，交趾郡为邻。
　　蓊郁三光晦，温暾四气匀。阴晴变寒暑，昏晓错星辰。
　　瘴地难为老，蛮陬不易驯。土民稀白首，洞主尽黄巾。
　　战舰犹惊浪，戎车未息尘。红旗围卉服，紫绶裹文身。
　　面苦桄榔裛，浆酸橄榄新。牙樯迎海舶，铜鼓赛江神。
　　不冻贪泉暖，无霜毒草春。云烟蟒蛇气，刀剑鳄鱼鳞。
　　路足羁栖客，官多谪逐臣。天黄生飓母，雨黑长枫人。
　　回使先传语，征轩早返轮。须防杯里蛊，莫爱橐中珍。
　　北与南殊俗，身将货孰亲。尝闻君子诫，忧道不忧贫。

卷440_10 「自题」白居易
　　功名宿昔人多许，宠辱斯须自不知。一旦失恩先左降，
　　三年随例未量移。马头觅角生何日，石火敲光住几时。
　　前事是身俱若此，空门不去欲何之。

卷440_11 「自悲」白居易
　　火宅煎熬地，霜松摧折身。因知群动内，易死不过人。

卷440_12 「寻郭道士不遇」白居易
　　郡中乞假来相访，洞里朝元去不逢。看院只留双白鹤，
　　入门惟见一青松。药炉有火丹应伏，云碓无人水自舂。
　　欲问参同契中事，更期何日得从容。

卷440_13 「浔阳春三首（元和十二年作）。春生」白居易
　　春生何处暗周游，海角天涯遍始休。先遣和风报消息，
　　续教啼鸟说来由。展张草色长河畔，点缀花房小树头。
　　若到故园应觅我，为传沦落在江州。

卷440_14 「浔阳春三首。春来」白居易
　　春来触地故乡情，忽见风光忆两京。金谷踏花香骑入，
　　曲江碾草钿车行。谁家绿酒欢连夜，何处红楼睡失明。
　　独有不眠不醉客，经春冷坐古湓城。

卷440_15 「浔阳春三首。春去」白居易
　　一从泽畔为迁客，两度江头送暮春。白发更添今日鬓，
　　青衫不改去年身。百川未有回流水，一老终无却少人。
　　四十六时三月尽，送春争得不殷勤。

卷440_16 「梦微之（十二年八月二十日夜）」白居易
　　晨起临风一惆怅，通川湓水断相闻。
　　不知忆我因何事，昨夜三回梦见君。

卷440_17 「赠韦炼师」白居易
　　浔阳迁客为居士，身似浮云心似灰。上界女仙无嗜欲，
　　何因相顾两裴回。共疑过去人间世，曾作谁家夫妇来。

卷440_18 「问刘十九」白居易
　　绿蚁新醅酒，红泥小火垆。晚来天欲雪，能饮一杯无。

卷440_19 「得行简书，闻欲下峡，先以诗寄」白居易
　　朝来又得东川信，欲取春初发梓州。书报九江闻暂喜，
　　路经三峡想还愁。潇湘瘴雾加餐饭，滟滪惊波稳泊舟。
　　欲寄两行迎尔泪，长江不肯向西流。

卷440_20 「南湖早春」白居易
　　风回云断雨初晴，返照湖边暖复明。乱点碎红山杏发，
　　平铺新绿水蘋生。翅低白雁飞仍重，舌涩黄鹂语未成。
　　不道江南春不好，年年衰病减心情。

卷440_21 「元十八从事南海欲出庐山临别旧居有恋泉声之什…伸别情」白居易
　　贤侯辟士礼从容，莫恋泉声问所从。雨露初承黄纸诏，
　　烟霞欲别紫霄峰。伤弓未息新惊鸟，得水难留久卧龙。
　　我正退藏君变化，一杯可易得相逢。

卷440_22 「题韦家泉池」白居易
　　泉落青山出白云，萦村绕郭几家分。
　　自从引作池中水，深浅方圆一任君。

卷440_23 「醉中对红叶」白居易
　　临风杪秋树，对酒长年人。醉貌如霜叶，虽红不是春。

卷440_24 「遣怀」白居易
　　羲和走驭趁年光，不许人间日月长。遂使四时都似电，
　　争教两鬓不成霜。荣销枯去无非命，壮尽衰来亦是常。
　　已共身心要约定，穷通生死不惊忙。

卷440_25 「点额鱼」白居易
　　龙门点额意何如，红尾青鬐却返初。
　　见说在天行雨苦，为龙未必胜为鱼。

卷440_26 「闻龟儿咏诗」白居易
　　怜渠已解咏诗章，摇膝支颐学二郎。
　　莫学二郎吟太苦，才年四十鬓如霜。

卷440_27 「对酒」白居易
　　未济卦中休卜命，参同契里莫劳心。
　　无如饮此销愁物，一饷愁消直万金。

卷440_28 「东墙夜合树去秋为风雨所摧，今年花时，怅然有感」白居易
　　碧荑红缕今何在，风雨飘将去不回。
　　惆怅去年墙下地，今春唯有荠花开。

卷440_29 「病起」白居易
　　病不出门无限时，今朝强出与谁期。
　　经年不上江楼醉，劳动春风飏酒旗。

卷440_30 「梦亡友刘太白同游彰敬寺」白居易
　　三千里外卧江州，十五年前哭老刘。
　　昨夜梦中彰敬寺，死生魂魄暂同游。

卷440_31 「与果上人殁时题此诀别，兼简二林僧社」白居易
　　本结菩提香火社，为嫌烦恼电泡身。
　　不须惆怅从师去，先请西方作主人。

卷440_32 「赠写真者」白居易
　　子骋丹青日，予当丑老时。无劳役神思，更画病容仪。
　　迢递麒麟阁，图功未有期。区区尺素上，焉用写真为。

卷440_33 「刘十九同宿（时淮寇初破）」白居易
　　红旗破贼非吾事，黄纸除书无我名。
　　唯共嵩阳刘处士，围棋赌酒到天明。

卷440_34 「十二年冬江西温暖，喜元八寄金石棱到，因题此诗」白居易
　　今冬腊候不严凝，暖雾温风气上腾。山脚崦中才有雪，
　　江流慢处亦无冰。欲将何药防春瘴，只有元家金石棱。

卷440_35 「闲意」白居易
　　不争荣耀任沉沦，日与时疏共道亲。北省朋僚音信断，
　　东林长老往还频。病停夜食闲如社，慵拥朝裘暖似春。
　　渐老渐谙闲气味，终身不拟作忙人。

卷440_36 「送友人上峡赴东川辟命」白居易
　　见说瞿塘峡，斜衔滟滪根。难于寻鸟路，险过上龙门。
　　羊角风头急，桃花水色浑。山回若鳌转，舟入似鲸吞。
　　岸合愁天断，波跳恐地翻。怜君经此去，为感主人恩。

卷440_37 「夜送孟司功」白居易
　　浔阳白司马，夜送孟功曹。江暗管弦急，楼明灯火高。
　　湖波翻似箭，霜草杀如刀。且莫开征棹，阴风正怒号。

卷440_38 「衰病」白居易
　　老辞游冶寻花伴，病别荒狂旧酒徒。
　　更恐五年三岁后，些些谭笑亦应无。

卷440_39 「题诗屏风绝句」白居易
　　相忆采君诗作障，自书自勘不辞劳。
　　障成定被人争写，从此南中纸价高。

卷440_40 「答微之」白居易
　　君写我诗盈寺壁，我题君句满屏风。
　　与君相遇知何处，两叶浮萍大海中。

卷440_41 「偶宴有怀」白居易
　　遇兴寻文客，因欢命酒徒。春游忆亲故，夜会似京都。
　　诗思闲仍在，乡愁醉暂无。狂来欲起舞，惭见白髭须。

卷440_42 「山中酬江州崔使君见寄」白居易
　　眷眄情无恨，优容礼有馀。三年为郡吏，一半许山居。
　　酒熟心相待，诗来手自书。庾楼春好醉，明月且回车。

卷440_43 「山枇杷」白居易
　　深山老去惜年华，况对东溪野枇杷。火树风来翻绛焰，
　　琼枝日出晒红纱。回看桃李都无色，映得芙蓉不是花。
　　争奈结根深石底，无因移得到人家。

卷440_44 「闻李尚书拜相，因以长句寄贺微之」白居易
　　怜君不久在通川，知已新提造化权。夔契定求才济世，
　　张雷应辨气冲天。那知沦落天涯日，正是陶钧海内年。
　　肯向泥中抛折剑，不收重铸作龙泉。

卷440_45 「岁暮」白居易
　　穷阴急景坐相催，壮齿韶颜去不回。旧病重因年老发，
　　新愁多是夜长来。膏明自爇缘多事，雁默先烹为不才。
　　祸福细寻无会处，不如且进手中杯。

卷440_46 「雨中赴刘十九二林之期及到寺刘已先去因以四韵寄之」白居易
　　云中台殿泥中路，既阻同游懒却还。将谓独愁犹对雨，
　　不知多兴已寻山。才应行到千峰里，只校来迟半日间。
　　最惜杜鹃花烂漫，春风吹尽不同攀。

卷440_47 「蔷薇正开春酒初熟因招刘十九张大夫崔二十四同饮」白居易
　　瓮头竹叶经春熟，阶底蔷薇入夏开。似火浅深红压架，
　　如饧气味绿粘台。试将诗句相招去，倘有风情或可来。
　　明日早花应更好，心期同醉卯时杯。

卷440_48 「李白墓」白居易
　　采石江边李白坟，绕田无限草连云。可怜荒垄穷泉骨，
　　曾有惊天动地文。但是诗人多薄命，就中沦落不过君。

卷440_49 「对酒」白居易
　　漫把参同契，难烧伏火砂。有时成白首，无处问黄芽。
　　幻世如泡影，浮生抵眼花。唯将绿醅酒，且替紫河车。

卷440_50 「戏答诸少年」白居易
　　顾我长年头似雪，饶君壮岁气如云。
　　朱颜今日虽欺我，白发他时不放君。

卷440_51 「风雨晚泊」白居易
　　苦竹林边芦苇丛，停舟一望思无穷。青苔扑地连春雨，
　　白浪掀天尽日风。忽忽百年行欲半，茫茫万事坐成空。
　　此生飘荡何时定，一缕鸿毛天地中。

卷440_52 「题崔使君新楼」白居易
　　忧人何处可销忧，碧瓮红栏湓水头。
　　从此浔阳风月夜，崔公楼替庾公楼。

卷440_53 「山中戏问韦侍御」白居易
　　我抱栖云志，君怀济世才。常吟反招隐，那得入山来。

卷440_54 「赠昙禅师（梦中作）」白居易
　　五年不入慈恩寺，今日寻师始一来。
　　欲知火宅焚烧苦，方寸如今化作灰。

卷440_55 「寄微之」白居易
　　帝城行乐日纷纷，天畔穷愁我与君。秦女笑歌春不见，
　　巴猿啼哭夜常闻。何处琵琶弦似语，谁家呙堕髻如云。
　　人生多少欢娱事，那独千分无一分。

卷440_56 「醉吟二首」白居易
　　空王百法学未得，姹女丹砂烧即飞。
　　事事无成身老也，醉乡不去欲何归。
　　两鬓千茎新似雪，十分一醆欲如泥。
　　酒狂又引诗魔发，日午悲吟到日西。

卷440_57 「晓寝」白居易
　　转枕重安寝，回头一欠伸。纸窗明觉晓，布被暖知春。
　　莫强疏慵性，须安老大身。鸡鸣一觉睡，不博早朝人。

卷440_58 「答元八郎中、杨十二博士」白居易
　　身觉浮云无所著，心同止水有何情。但知潇洒疏朝市，
　　不要崎岖隐姓名。尽日观鱼临涧坐，有时随鹿上山行。
　　谁能抛得人间事，来共腾腾过此生。

卷440_59 「湖亭与行简宿」白居易
　　浔阳少有风情客，招宿湖亭尽却回。
　　水槛虚凉风月好，夜深谁共阿怜来。

卷440_60 「八月十五日夜湓亭望月」白居易
　　昔年八月十五夜，曲江池畔杏园边。今年八月十五夜，
　　湓浦沙头水馆前。西北望乡何处是，东南见月几回圆。
　　临风一叹无人会，今夜清光似往年。

卷440_61 「赠江客」白居易
　　江柳影寒新雨地，塞鸿声急欲霜天。
　　愁君独向沙头宿，水绕芦花月满船。

卷440_62 「残暑招客」白居易
　　云截山腰断，风驱雨脚回。早阴江上散，残热日中来。
　　却取生衣著，重拈竹簟开。谁能淘晚热，闲饮两三杯。

卷440_63 「浔阳秋怀，赠许明府」白居易
　　霜红二林叶，风白九江波。暝色投烟鸟，秋声带雨荷。
　　马闲无处出，门冷少人过。卤莽还乡梦，依稀望阙歌。
　　共思除醉外，无计奈愁何。试问陶家酒，新篘得几多。

卷440_64 「九日醉吟」白居易
　　有恨头还白，无情菊自黄。一为州司马，三见岁重阳。
　　剑匣尘埃满，笼禽日月长。身从渔父笑，门任雀罗张。
　　问疾因留客，听吟偶置觞。叹时论倚伏，怀旧数存亡。
　　奈老应无计，治愁或有方。无过学王绩，唯以醉为乡。

卷440_65 「问韦山人山甫」白居易
　　身名身事两蹉跎，试就先生问若何。
　　从此神仙学得否，白须虽有未为多。

卷440_66 「送萧炼师步虚词十首，卷后以二绝继之」白居易
　　欲上瀛州临别时，赠君十首步虚词。
　　天仙若爱应相问，可道江州司马诗。
　　花纸瑶缄松墨字，把将天上共谁开。
　　试呈王母如堪唱，发遣双成更取来。

卷440_67 「赠李兵马使」白居易
　　身得贰师馀气概，家藏都尉旧诗章。
　　江南别有楼船将，燕颔虬须不姓杨。

卷440_68 「题遗爱寺前溪松」白居易
　　偃亚长松树，侵临小石溪。静将流水对，高共远峰齐。
　　翠盖烟笼密，花幢雪压低。与僧清影坐，借鹤稳枝栖。
　　笔写形难似，琴偷韵易迷。暑天风槭槭，晴夜露凄凄。
　　独契依为舍，闲行绕作蹊。栋梁君莫采，留著伴幽栖。

卷440_69 「庐山草堂夜雨独宿寄牛二、李七、庾三十二员外」白居易
　　丹霄携手三君子，白发垂头一病翁。兰省花时锦帐下，
　　庐山雨夜草庵中。终身胶漆心应在，半路云泥迹不同。
　　唯有无生三昧观，荣枯一照两成空。

卷440_70 「闻杨十二新拜省郎，遥以诗贺」白居易
　　文昌新入有光辉，紫界宫墙白粉闱。晓日鸡人传漏箭，
　　春风侍女护朝衣。雪飘歌句高难和，鹤拂烟霄老惯飞。
　　官职声名俱入手，近来诗客似君稀。

卷440_71 「三月三日怀微之」白居易
　　良时光景长虚掷，壮岁风情已暗销。
　　忽忆同为校书日，每年同醉是今朝。

卷440_72 「赠韦八」白居易
　　辞君岁久见君初，白发惊嗟两有馀。容鬓别来今至此，
　　心情料取合何如。曾同曲水花亭醉，亦共华阳竹院居。
　　岂料天南相见夜，哀猿瘴雾宿匡庐。

卷440_73 「春江闲步，赠张山人」白居易
　　江景又妍和，牵愁发浩歌。晴沙金屑色，春水麹尘波。
　　红簇交枝杏，青含卷叶荷。藉莎怜软暖，憩树爱婆娑。
　　书信朝贤断，知音野老多。相逢不闲语，争奈日长何。

卷440_74 「春听琵琶，兼简长孙司户」白居易
　　四弦不似琵琶声，乱写真珠细撼铃。指底商风悲飒飒，
　　舌头胡语苦醒醒。如言都尉思京国，似诉明妃厌虏庭。
　　迁客共君想劝谏，春肠易断不须听。

卷440_75 「吴宫辞」白居易
　　一入吴王殿，无人睹翠娥。楼高时见舞，宫静夜闻歌。
　　半露胸如雪，斜回脸似波。妍媸各有分，谁敢妒恩多。

卷440_76 「送韦侍御量移金州司马（时予官独未出）」白居易
　　春欢雨露同沾泽，冬叹风霜独满衣。留滞多时如我少，
　　迁移好处似君稀。卧龙云到须先起，蛰燕雷惊尚未飞。
　　莫恨东西沟水别，沧溟长短拟同归。

卷440_77 「自到浔阳生三女子，因诠真理，用遣妄怀」白居易
　　宦途本自安身拙，世累由来向老多。远谪四年徒已矣，
　　晚生三女拟如何。预愁嫁娶真成患，细念因缘尽是魔。
　　赖学空王治苦法，须抛烦恼入头陀。

卷440_78 「江西裴常侍以优礼见待又蒙赠诗辄叙鄙诚用伸感谢」白居易
　　一从簪笏事金貂，每借温颜放折腰。长觉身轻离泥滓，
　　忽惊手重捧琼瑶。马因回顾虽增价，桐遇知音已半焦。
　　他日秉钧如见念，壮心直气未全销。

卷440_79 「自江州司马授忠州刺史，仰荷圣泽，聊书鄙诚」白居易
　　炎瘴抛身远，泥涂索脚难。网初鳞拨剌，笼久翅摧残。
　　雷电颁时令，阳和变岁寒。遗簪承旧念，剖竹授新官。
　　乡觉前程近，心随外事宽。生还应有分，西笑问长安。

卷440_80 「除忠州，寄谢崔相公」白居易
　　提拔出泥知力竭，吹嘘生翅见情深。剑锋缺折难冲斗，
　　桐尾烧焦岂望琴。感旧两行年老泪，酬恩一寸岁寒心。
　　忠州好恶何须问，鸟得辞笼不择林。

卷440_81 「初除官蒙裴常侍赠鹘衔瑞草绯袍鱼袋因谢惠贶兼抒离情」白居易
　　新授铜符未著绯，因君装束始光辉。惠深范叔绨袍赠，
　　荣过苏秦佩印归。鱼缀白金随步跃，鹘衔红绶绕身飞。
　　明朝恋别朱门泪，不敢多垂恐污衣。

卷440_82 「洪州逢熊孺登」白居易
　　靖安院里辛夷下，醉笑狂吟气最粗。
　　莫问别来多少苦，低头看取白髭须。

卷440_83 「初著刺史绯，答友人见赠」白居易
　　故人安慰善为辞，五十专城道未迟。徒使花袍红似火，
　　其如蓬鬓白成丝。且贪薄俸君应惜，不称衰容我自知。
　　银印可怜将底用，只堪归舍吓妻儿。

卷440_84 「又答贺客」白居易
　　银章暂假为专城，贺客来多懒起迎。
　　似挂绯衫衣架上，朽株枯竹有何荣。

卷440_85 「别草堂三绝句」白居易
　　正听山鸟向阳眠，黄纸除书落枕前。
　　为感君恩须暂起，炉峰不拟住多年。
　　久眠褐被为居士，忽挂绯袍作使君。
　　身出草堂心不出，庐山未要勒移文。
　　三间茅舍向山开，一带山泉绕舍回。
　　山色泉声莫惆怅，三年官满却归来。

卷440_86 「钟陵饯送」白居易
　　翠幕红筵高在云，歌钟一曲万家闻。
　　路人指点滕王阁，看送忠州白使君。

卷440_87 「浔阳宴别（此后忠州路上作）」白居易
　　鞍马军城外，笙歌祖帐前。乘潮发湓口，带雪别庐山。
　　暮景牵行色，春寒散醉颜。共嗟炎瘴地，尽室得生还。

卷440_88 「戏赠户部李巡官」白居易
　　好去民曹李判官，少贪公事且谋欢。
　　男儿未死争能料，莫作忠州刺史看。

卷440_89 「行次夏口，先寄李大夫」白居易
　　连山断处大江流，红旆逶迤镇上游。幕下翱翔秦御史，
　　军前奔走汉诸侯。曾陪剑履升鸾殿，欲谒旌幢入鹤楼。
　　假著绯袍君莫笑，恩深始得向忠州。

卷440_90 「重赠李大夫」白居易
　　早接清班登玉陛，同承别诏直金銮。凤巢阁上容身稳，
　　鹤锁笼中展翅难。流落多年应是命，量移远郡未成官。
　　惭君独不欺憔悴，犹作银台旧眼看。

卷440_91 「对镜吟」白居易
　　闲看明镜坐清晨，多病姿容半老身。谁论情性乖时事，
　　自想形骸非贵人。三殿失恩宜放弃，九宫推命合漂沦。
　　如今所得须甘分，腰佩银龟朱两轮。

卷440_92 「江州赴忠州，至江陵已来，舟中示舍弟五十韵」白居易
　　昔作咸秦客，常思江海行。今来仍尽室，此去又专城。
　　典午犹为幸，分忧固是荣。簈星州乘送，艛艓驿船迎。
　　共载皆妻子，同游即弟兄。宁辞浪迹远，且贵赏心并。
　　云展帆高挂，飙驰棹迅征。溯流从汉浦，循路转荆衡。
　　山逐时移色，江随地改名。风光近东早，水木向南清。
　　夏口烟孤起，湘川雨半晴。日煎红浪沸，月射白砂明。
　　北渚寒留雁，南枝暖待莺。骈朱桃露萼，点翠柳含萌。
　　亥市鱼盐聚，神林鼓笛鸣。壶浆椒叶气，歌曲竹枝声。
　　系缆怜沙静，垂纶爱岸平。水餐红粒稻，野茹紫花菁。
　　瓯泛茶如乳，台粘酒似饧。脍长抽锦缕，藕脆削琼英。
　　容易来千里，斯须进一程。未曾劳气力，渐觉有心情。
　　卧稳添春睡，行迟带酒酲。忽愁牵世网，便欲濯尘缨。
　　早接文场战，曾争翰苑盟。掉头称俊造，翘足取公卿。
　　且昧随时义，徒输报国诚。众排恩易失，偏压势先倾。
　　虎尾忧危切，鸿毛性命轻。烛蛾谁救活，蚕茧自缠萦。
　　敛手辞双阙，回眸望两京。长沙抛贾谊，漳浦卧刘桢。
　　鶗鴂鸣还歇，蟾蜍破又盈。年光同激箭，乡思极摇旌。
　　潦倒亲知笑，衰羸旧识惊。乌头因感白，鱼尾为劳赪.
　　剑学将何用，丹烧竟不成。孤舟萍一叶，双鬓雪千茎。
　　老见人情尽，闲思物理精。如汤探冷热，似博斗输赢。
　　险路应须避，迷途莫共争。此心知止足，何物要经营。
　　玉向泥中洁，松经雪后贞。无妨隐朝市，不必谢寰瀛。
　　但在前非悟，期无后患婴。多知非景福，少语是元亨。
　　晦即全身药，明为伐性兵。昏昏随世俗，蠢蠢学黎甿.
　　鸟以能言cm，龟缘入梦烹。知之一何晚，犹足保馀生。

卷440_93 「题岳阳楼」白居易
　　岳阳城下水漫漫，独上危楼倚曲栏。春岸绿时连梦泽，
　　夕波红处近长安。猿攀树立啼何苦，雁点湖飞渡亦难。
　　此地唯堪画图障，华堂张与贵人看。

卷440_94 「入峡次巴东」白居易
　　不知远郡何时到，犹喜全家此去同。万里王程三峡外，
　　百年生计一舟中。巫山暮足沾花雨，陇水春多逆浪风。
　　两片红旌数声鼓，使君艛艓上巴东。

卷440_95 「十年三月三十日别微之于沣上十四年…为他年会话张本也」白居易
　　沣水店头春尽日，送君上马谪通川。夷陵峡口明月夜，
　　此处逢君是偶然。一别五年方见面，相携三宿未回船。
　　坐从日暮唯长叹，语到天明竟未眠。齿发蹉跎将五十，
　　关河迢递过三千。生涯共寄沧江上，乡国俱抛白日边。
　　往事渺茫都似梦，旧游流落半归泉。醉悲洒泪春杯里，
　　吟苦支颐晓烛前。莫问龙钟恶官职，且听清脆好文篇。
　　别来只是成诗癖，老去何曾更酒颠。各限王程须去住，
　　重开离宴贵留连。黄牛渡北移征棹，白狗崖东卷别筵。
　　神女台云闲缭绕，使君滩水急潺湲，风凄暝色愁杨柳，
　　月吊宵声哭杜鹃。万丈赤幢潭底日，一条白练峡中天。
　　君还秦地辞炎徼，我向忠州入瘴烟。未死会应相见在，
　　又知何地复何年。

卷440_96 「题峡中石上」白居易
　　巫女庙花红似粉，昭君村柳翠于眉。
　　诚知老去风情少，见此争无一句诗。

　　　　　　　　　　　　　　卷四百四十一

卷441_1 「夜入瞿唐峡」白居易
　　瞿唐天下险，夜上信难哉。岸似双屏合，天如匹帛开。
　　逆风惊浪起，拔zB暗船来。欲识愁多少，高于滟滪堆。

卷441_15 「初到忠州赠李六（一作李大夫）」白居易
　　好在天涯李使君，江头相见日黄昏。吏人生梗都如鹿，
　　市井疏芜只抵村。一只兰船当驿路，百层石磴上州门。
　　更无平地堪行处，虚受朱轮五马恩。

卷441_16 「郡斋暇日忆庐山草堂兼寄二林僧社三十韵多叙…出处之意」白居易
　　谏诤知无补，迁移分所当。不堪匡圣主，只合事空王。
　　龙象投新社，鹓鸾失故行。沉吟辞北阙，诱引向西方。
　　便住双林寺，仍开一草堂。平治行道路，安置坐禅床。
　　手版支为枕，头巾阁在墙。先生乌几舄，居士白衣裳。
　　竟岁何曾闷，终身不拟忙。灭除残梦想，换尽旧心肠。
　　世界多烦恼，形神久损伤。正从风鼓浪，转作日销霜。
　　吾道寻知止，君恩偶未忘。忽蒙颁凤诏，兼谢剖鱼章。
　　莲静方依水，葵枯重仰阳。三车犹夕会，五马已晨装。
　　去似寻前世，来如别故乡。眉低出鹫岭，脚重下蛇冈。
　　渐望庐山远，弥愁峡路长。香炉峰隐隐，巴字水茫茫。
　　瓢挂留庭树，经收在屋梁。春抛红药圃，夏忆白莲塘。
　　唯拟捐尘事，将何答宠光。有期追永远，无政继龚黄。
　　南国秋犹热，西斋夜暂凉。闲吟四句偈，静对一炉香。
　　身老同丘井，心空是道场。觅僧为去伴，留俸作归粮。
　　为报山中侣，凭看竹下房。会应归去在，松菊莫教荒。

卷441_17 「赠康叟」白居易
　　八十秦翁老不归，南宾太守乞寒衣。
　　再三怜汝非他意，天宝遗民见渐稀。

卷441_18 「鹦鹉」白居易
　　竟日语还默，中宵栖复惊。身囚缘彩翠，心苦为分明。
　　暮起归巢思，春多忆侣声。谁能拆笼破，从放快飞鸣。

卷441_19 「京使回，累得南省诸公书因以长句诗寄谢萧五刘二…员外」白居易
　　雪压泥埋未死身，每劳存问愧交亲。浮萍飘泊三千里，
　　列宿参差十五人。禁月落时君待漏，畬烟深处我行春。
　　瘴乡得老犹为幸，岂敢伤嗟白发新。

卷441_20 「东城春意」白居易
　　风软云不动，郡城东北隅。晚来春澹澹，天气似京都。
　　弦管随宜有，杯觞不道无。其如亲故远，无可共欢娱。

卷441_21 「木莲树生巴峡山谷间巴民亦呼为黄心树大者…题三绝句云」白居易
　　如折芙蓉栽旱地，似抛芍药挂高枝。
　　云埋水隔无人识，唯有南宾太守知。
　　红似燕支腻如粉，伤心好物不须臾。
　　山中风起无时节，明日重来得在无。
　　已愁花落荒岩底，复恨根生乱石间。
　　几度欲移移不得，天教抛掷在深山。

卷441_22 「种桃杏」白居易
　　无论海角与天涯，大抵心安即是家。路远谁能念乡曲，
　　年深兼欲忘京华。忠州且作三年计，种杏栽桃拟待花。

卷441_23 「新秋」白居易
　　二毛生镜日，一叶落庭时。老去争由我，愁来欲泥谁。
　　空销闲岁月，不见旧亲知。唯弄扶床女，时时强展眉。

卷441_24 「龙昌寺荷池」白居易
　　冷碧新秋水，残红半破莲。从来寥落意，不似此池边。

卷441_25 「听竹枝赠李侍御」白居易
　　巴童巫女竹枝歌，懊恼何人怨咽多。
　　暂听遣君犹怅望，长闻教我复如何。

卷441_26 「寄胡饼与杨万州」白居易
　　胡麻饼样学京都，面脆油香新出炉。
　　寄与饥馋杨大使，尝看得似辅兴无。

卷441_27 「感樱桃花，因招饮客」白居易
　　樱桃昨夜开如雪，鬓发今年白似霜。渐觉花前成老丑，
　　何曾酒后更颠狂。谁能闻此来相劝，共泥春风醉一场。

卷441_28 「东亭闲望」白居易
　　东亭尽日坐，谁伴寂寥身。绿桂为佳客，红蕉当美人。
　　笑言虽不接，情状似相亲。不作悠悠想，如何度晚春。

卷441_29 「画木莲花图寄元郎中」白居易
　　花房腻似红莲朵，艳色鲜如紫牡丹。
　　唯有诗人能解爱，丹青写出与君看。

卷441_30 「和李澧州题韦开州经藏诗」白居易
　　既悟莲花藏，须遗贝叶书。菩提无处所，文字本空虚。
　　观指非知月，忘筌是得鱼。闻君登彼岸，舍筏复何如。

卷441_31 「九日题涂溪」白居易
　　蕃草席铺枫叶岸，竹枝歌送菊花杯。
　　明年尚作南宾守，或可重阳更一来。

卷441_32 「即事寄微之」白居易
　　畬田涩米不耕锄，旱地荒园少菜蔬。想念土风今若此，
　　料看生计合何如。衣缝纰颣黄丝绢，饭下腥咸白小鱼。
　　饱暖饥寒何足道，此身长短是空虚。

卷441_33 「题郡中荔枝诗十八韵，兼寄万州杨八使君」白居易
　　奇果标南土，芳林对北堂。素华春漠漠，丹实夏煌煌。
　　叶捧低垂户，枝擎重压墙。始因风弄色，渐与日争光。
　　夕讶条悬火，朝惊树点妆。深于红踯躅，大校白槟榔。
　　星缀连心朵，珠排耀眼房。紫罗裁衬壳，白玉裹填瓤。
　　早岁曾闻说，今朝始摘尝。嚼疑天上味，嗅异世间香。
　　润胜莲生水，鲜逾橘得霜。燕支掌中颗，甘露舌头浆。
　　物少尤珍重，天高苦渺茫。已教生暑月，又使阻遐方。
　　粹液灵难驻，妍姿嫩易伤。近南光景热，向北道途长。
　　不得充王赋，无由寄帝乡。唯君堪掷赠，面白似潘郎。

卷441_34 「留北客」白居易
　　峡外相逢远，樽前一会难。即须分手别，且强展眉欢。
　　楚袖萧条舞，巴弦趣数弹。笙歌随分有，莫作帝乡看。

卷441_35 「重寄荔枝与杨使君，时闻杨使君欲种植故有落句之戏」白居易
　　摘来正带凌晨露，寄去须凭下水船。映我绯衫浑不见，
　　对公银印最相鲜。香连翠叶真堪画，红透青笼实可怜。
　　闻道万州方欲种，愁君得吃是何年。

卷441_36 「和万州杨使君四绝句。竞渡」白居易
　　竞渡相传为汨罗，不能止遏意无他。
　　自经放逐来憔悴，能校灵均死几多。

卷441_37 「和万州杨使君四绝句。江边草」白居易
　　闻君泽畔伤春草，忆在天门街里时。
　　漠漠凄凄愁满眼，就中惆怅是江蓠。

卷441_38 「和万州杨使君四绝句。嘉庆李」白居易
　　东都绿李万州栽，君手封题我手开。
　　把得欲尝先怅望，与渠同别故乡来。

卷441_39 「和万州杨使君四绝句。白槿花」白居易
　　秋蕣晚英无艳色，何因栽种在人家。
　　使君自别罗敷面，争解回头爱白花。

卷441_40 「和行简望郡南山」白居易
　　反照前山云树明，从君苦道似华清。
　　试听肠断巴猿叫，早晚骊山有此声。

卷441_41 「种荔枝」白居易
　　红颗珍珠诚可爱，白须太守亦何痴。
　　十年结子知谁在，自向庭中种荔枝。

卷441_42 「阴雨」白居易
　　岚雾今朝重，江山此地深。滩声秋更急，峡气晓多阴。
　　望阙云遮眼，思乡雨滴心。将何慰幽独，赖此北窗琴。

卷441_43 「送客归京」白居易
　　水陆四千里，何时归到秦。舟辞三峡雨，马入九衢尘。
　　有酒留行客，无书寄贵人。唯凭远传语，好在曲江春。

卷441_44 「送萧处士游黔南」白居易
　　能文好饮老萧郎，身似浮云鬓似霜。生计抛来诗是业，
　　家园忘却酒为乡。江从巴峡初成字，猿过巫阳始断肠。
　　不醉黔中争去得，磨围山月正苍苍。

卷441_45 「东楼醉」白居易
　　天涯深峡无人地，岁暮穷阴欲夜天。
　　不向东楼时一醉，如何拟过二三年。

卷441_46 「寄微之（时微之为虢州司马）」白居易
　　高天默默物茫茫，各有来由致损伤。鹦为能言长剪翅，
　　龟缘难死久支床。莫嫌冷落抛闲地，犹胜炎蒸卧瘴乡。
　　外物竟关身底事，谩排门戟系腰章。

卷441_47 「东楼招客夜饮」白居易
　　莫辞数数醉东楼，除醉无因破得愁。
　　唯有绿樽红烛下，暂时不似在忠州。

卷441_48 「醉后戏题」白居易
　　自知清冷似冬凌，每被人呼作律僧。
　　今夜酒醺罗绮暖，被君融尽玉壶冰。

卷441_49 「冬至夜」白居易
　　老去襟怀常濩落，病来须鬓转苍浪。心灰不及炉中火，
　　鬓雪多于砌下霜。三峡南宾城最远，一年冬至夜偏长。
　　今宵始觉房栊冷，坐索寒衣托孟光。

卷441_50 「竹枝词四首」白居易
　　瞿唐峡口水烟低，白帝城头月向西。
　　唱到竹枝声咽处，寒猿暗鸟一时啼。
　　竹枝苦怨怨何人，夜静山空歇又闻。
　　蛮儿巴女齐声唱，愁杀江楼病使君。
　　巴东船舫上巴西，波面风生雨脚齐。
　　水蓼冷花红簇簇，江蓠湿叶碧凄凄。
　　江畔谁人唱竹枝，前声断咽后声迟。
　　怪来调苦缘词苦，多是通州司马诗。

卷441_51 「酬严中丞晚眺黔江见寄」白居易
　　江水三回曲，愁人两地情。磨围山下色，明月峡中声。
　　晚后连天碧，秋来彻底清。临流有新恨，照见白须生。

卷441_52 「寄题杨万州四望楼」白居易
　　江上新楼名四望，东西南北水茫茫。
　　无由得与君携手，同凭栏干一望乡。

卷441_53 「答杨使君登楼见忆」白居易
　　忠万楼中南北望，南州烟水北州云。
　　两州何事偏相忆，各是笼禽作使君。

卷441_54 「除夜」白居易
　　岁暮纷多思，天涯渺未归。老添新甲子，病减旧容辉。
　　乡国仍留念，功名已息机。明朝四十九，应转悟前非。

卷441_55 「闻雷」白居易
　　瘴地风霜早，温天气候催。穷冬不见雪，正月已闻雷。
　　震蛰虫蛇出，惊枯草木开。空馀客方寸，依旧似寒灰。

卷441_56 「春至」白居易
　　若为南国春还至，争向东楼日又长。白片落梅浮涧水，
　　黄梢新柳出城墙。闲拈蕉叶题诗咏，闷取藤枝引酒尝。
　　乐事渐无身渐老，从今始拟负风光。

卷441_57 「感春」白居易
　　巫峡中心郡，巴城四面春。草青临水地，头白见花人。
　　忧喜皆心火，荣枯是眼尘。除非一杯酒，何物更关身。

卷441_58 「春江」白居易
　　炎凉昏晓苦推迁，不觉忠州已二年。闭阁只听朝暮鼓，
　　上楼空望往来船。莺声诱引来花下，草色句留坐水边。
　　唯有春江看未厌，萦砂绕石渌潺湲。

卷441_59 「题东楼前李使君所种樱桃花」白居易
　　身入青云无见日，手栽红树又逢春。
　　唯留花向楼前著，故故抛愁与后人。

卷441_60 「巴水」白居易
　　城下巴江水，春来似麹尘。软沙如渭曲，斜岸忆天津。
　　影蘸新黄柳，香浮小白蘋.临流搔首坐，惆怅为何人。

卷441_61 「野行」白居易
　　草润衫襟重，沙干屐齿轻。仰头听鸟立，信脚望花行。
　　暇日无公事，衰年有道情。浮生短于梦，梦里莫营营。

卷441_62 「送高侍御使回，因寄杨八」白居易
　　明月峡边逢制使，黄茅岸上是忠州。
　　到城莫说忠州恶，无益虚教杨八愁。

卷441_63 「奉酬李相公见示绝句（时初闻国丧）」白居易
　　碧油幢下捧新诗，荣贱虽殊共一悲。
　　涕泪满襟君莫怪，甘泉侍从最多时。

卷441_64 「喜山石榴花开（去年自庐山移来）」白居易
　　忠州州里今日花，庐山山头去时树。已怜根损斩新栽，
　　还喜花开依旧数。赤玉何人少琴轸，红缬谁家合罗袴.
　　但知烂熳恣情开，莫怕南宾桃李妒。

卷441_65 「戏赠萧处士、清禅师」白居易
　　三杯嵬峨忘机客，百衲头陀任运僧。
　　又有放慵巴郡守，不营一事共腾腾。

卷441_66 「钱虢州以三堂绝句见寄，因以本韵和之」白居易
　　同事空王岁月深，相思远寄定中吟。
　　遥知清净中和化，只用金刚三昧心。

卷441_67 「三月三日」白居易
　　暮春风景初三日，流世光阴半百年。
　　欲作闲游无好伴，半江惆怅却回船。

卷441_68 「寒食夜」白居易
　　四十九年身老日，一百五夜月明天。
　　抱膝思量何事在，痴男騃女唤秋千。

卷441_69 「代州民问」白居易
　　龙昌寺底开山路，巴子台前种柳林。
　　官职家乡都忘却，谁人会得使君心。

卷441_70 「答州民」白居易
　　宦情斗擞随尘去，乡思销磨逐日无。
　　唯拟腾腾作闲事，遮渠不道使君愚。

卷441_71 「荔枝楼对酒」白居易
　　荔枝新熟鸡冠色，烧酒初开琥珀香。
　　欲摘一枝倾一醆，西楼无客共谁尝。

卷441_72 「房家夜宴喜雪，戏赠主人」白居易
　　风头向夜利如刀，赖此温炉软锦袍。桑落气薰珠翠暖，
　　柘枝声引管弦高。酒钩送醆推莲子，烛泪粘盘垒蒲萄。
　　不醉遣侬争散得，门前雪片似鹅毛。

卷441_73 「醉后赠人」白居易
　　香球趁拍回环匼，花醆抛巡取次飞。
　　自入春来未同醉，那能夜去独先归。

卷441_74 「初除尚书郎，脱刺史绯」白居易
　　亲宾相贺问何如，服色恩光尽反初。头白喜抛黄草峡，
　　眼明惊拆紫泥书。便留朱绂还铃阁，却著青袍侍玉除。
　　无奈娇痴三岁女，绕腰啼哭觅金鱼。

卷441_75 「留题开元寺上方」白居易
　　东寺台阁好，上方风景清。数来犹未厌，长别岂无情。
　　恋水多临坐，辞花剩绕行。最怜新岸柳，手种未全成。

卷441_76 「别种东坡花树两绝」白居易
　　三年留滞在江城，草树禽鱼尽有情。
　　何处殷勤重回首，东坡桃李种新成。
　　花林好住莫憔悴，春至但知依旧春。
　　楼上明年新太守，不妨还是爱花人。

卷441_77 「别桥上竹」白居易
　　穿桥迸竹不依行，恐碍行人被损伤。
　　我去自惭遗爱少，不教君得似甘棠。

卷441_78 「发白狗峡，次黄牛峡登高寺，却望忠州」白居易
　　白狗次黄牛，滩如竹节稠。路穿天地险，人续古今愁。
　　忽见千花塔，因停一叶舟。畏途常迫促，静境暂淹留。
　　巴曲春全尽，巫阳雨半收。北归虽引领，南望亦回头。
　　昔去悲殊俗，今来念旧游。别僧山北寺，抛竹水西楼。
　　郡树花如雪，军厨酒似油。时时大开口，自笑忆忠州。

卷441_79 「棣华驿见杨八题梦兄弟诗」白居易
　　遥闻旅宿梦兄弟，应为邮亭名棣华。
　　名作棣华来早晚，自题诗后属杨家。

卷441_80 「商山路有感」白居易
　　万里路长在，六年身始归。所经多旧馆，大半主人非。

卷441_81 「商山路驿桐树，昔与微之前后题名处」白居易
　　与君前后多迁谪，五度经过此路隅。
　　笑问中庭老桐树，这回归去免来无。

卷441_82 「恻恻吟」白居易
　　恻恻复恻恻，逐臣返乡国。前事难重论，少年不再得。
　　泥涂绛老头班白，炎瘴灵均面黎黑。六年不死却归来，
　　道著姓名人不识。

卷441_83 「德宗皇帝挽歌词四首」白居易
　　执象宗玄祖，贻谋启孝孙。文高柏梁殿，礼薄霸陵原。
　　宫仗辞天阙，朝仪出国门。生成不可报，二十七年恩。
　　虞帝南巡后，殷宗谅暗中。初辞铸鼎地，已闭望仙宫。
　　晓落当陵月，秋生满旆风。前星承帝座，不使北辰空。
　　业大承宗祖，功成付子孙。睿文诗播乐，遗训史标言。
　　节表中和德，方垂广利恩。悬知千载后，理代数贞元。
　　梦减三龄寿，哀延七月期。寝园愁望远，宫仗哭行迟。
　　云日添寒惨，笳箫向晚悲。因山有遗诏，如葬汉文时。

卷441_84 「昭德皇后挽歌词」白居易
　　仙去逍遥境，诗留窈窕章。春归金屋少，夜入寿宫长。
　　凤引曾辞辇，蚕休昔采桑。阴灵何处感，沙麓月无光。

卷441_85 「太平乐词二首（已下七首在翰林院时奉敕撰进）」白居易
　　岁丰仍节俭，时泰更销兵。圣念长如此，何忧不太平。
　　湛露浮尧酒，薰风起舜歌。愿同尧舜意，所乐在人和。

卷441_86 「小曲新词二首」白居易
　　霁色鲜宫殿，秋声脆管弦。圣明千岁乐，岁岁似今年。
　　红裾明月夜，碧簟早秋时。好向昭阳宿，天凉玉漏迟。

卷441_87 「闺怨词三首」白居易
　　朝憎莺百啭，夜妒燕双栖。不惯经春别，谁知到晓啼。
　　珠箔笼寒月，纱窗背晓灯。夜来巾上泪，一半是春冰。
　　关山征戍远，闺阁别离难。苦战应憔悴，寒衣不要宽。

卷441_88 「残春曲（禁中口号）」白居易
　　禁苑残莺三四声，景迟风慢暮春情。
　　日西无事墙阴下，闲蹋宫花独自行。

卷441_89 「长安春」白居易
　　青门柳枝软无力，东风吹作黄金色。
　　街东酒薄醉易醒，满眼春愁销不得。

卷441_90 「长乐坡送人，赋得愁字」白居易
　　行人南北分征路，流水东西接御沟。
　　终日坡前恨离别，谩名长乐是长愁。

卷441_91 「独眠吟二首」白居易
　　夜长无睡起阶前，寥落星河欲曙天。
　　十五年来明月夜，何曾一夜不孤眠。
　　独眠客，夜夜可怜长寂寂。就中今夜最愁人，
　　凉月清风满床席。

卷441_92 「期不至」白居易
　　红烛清樽久延伫，出门入门天欲曙。
　　星稀月落竟不来，烟柳胧胧鹊飞去。

卷441_93 「长洲苑」白居易
　　春入长洲草又生，鹧鸪飞起少人行。
　　年深不辨娃宫处，夜夜苏台空月明。

卷441_94 「忆江柳」白居易
　　曾栽杨柳江南岸，一别江南两度春。
　　遥忆青青江岸上，不知攀折是何人。

卷441_95 「南浦别」白居易
　　南浦凄凄别，西风袅袅秋。一看肠一断，好去莫回头。

卷441_96 「三年别」白居易
　　悠悠一别已三年，相望相思明月天。
　　肠断青天望明月，别来三十六回圆。

卷441_97 「伤春词」白居易
　　深浅檐花千万枝，碧纱窗外啭黄鹂。
　　残妆含泪下帘坐，尽日伤春春不知。

卷441_98 「后宫词」白居易
　　泪湿罗巾梦不成，夜深前殿按歌声。
　　红颜未老恩先断，斜倚薰笼坐到明。

　　　　　　　　　　　　　　卷四百四十二

卷442_1 「吟元郎中白须诗，兼饮雪水茶，因题壁上」白居易
　　吟咏霜毛句，闲尝雪水茶。城中展眉处，只是有元家。

卷442_2 「吴七郎中山人，待制班中，偶赠绝句」白居易
　　金马东门只日开，汉庭待诏重仙才。
　　第三松树非华表，那得辽东鹤下来。

卷442_3 「和张十八秘书谢裴相公寄马」白居易
　　齿齐膘足毛头腻，秘阁张郎叱拨驹。洗了颔花翻假锦，
　　走时蹄汗蹋真珠。青衫乍见曾惊否，红粟难赊得饱无。
　　丞相寄来应有意，遣君骑去上云衢。

卷442_4 「答山侣」白居易
　　颔下髭须半是丝，光阴向后几多时。非无解挂簪缨意，
　　未有支持伏腊资。冒热冲寒徒自取，随行逐队欲何为。
　　更惭山侣频传语，五十归来道未迟。

卷442_5 「早朝思退居」白居易
　　霜严月苦欲明天，忽忆闲居思浩然。自问寒灯夜半起，
　　何如暖被日高眠。唯惭老病披朝服，莫虑饥寒计俸钱。
　　随有随无且归去，拟求丰足是何年。

卷442_6 「曲江亭晚望」白居易
　　曲江岸北凭栏干，水面阴生日脚残。尘路行多绿袍故，
　　风亭立久白须寒。诗成暗著闲心记，山好遥偷病眼看。
　　不被马前提省印，何人信道是郎官。

卷442_7 「初除主客郎中知制诰与王十一李七元九…同宿话旧感怀」白居易
　　闲宵静话喜还悲，聚散穷通不自知。已分云泥行异路，
　　忽惊鸡鹤宿同枝。紫垣曹署荣华地，白发郎官老丑时。
　　莫怪不如君气味，此中来校十年迟。

卷442_8 「西省对花忆忠州东坡新花树，因寄题东楼」白居易
　　每看阙下丹青树，不忘天边锦绣林。西掖垣中今日眼，
　　南宾楼上去年心。花含春意无分别，物感人情有浅深。
　　最忆东坡红烂熳，野桃山杏水林檎。

卷442_9 「寄题忠州小楼桃花」白居易
　　再游巫峡知何日，总是秦人说向谁。
　　长忆小楼风月夜，红栏干上两三枝。

卷442_10 「中书连直，寒食不归，因怀元九」白居易
　　去岁清明日，南巴古郡楼。今年寒食夜，西省凤池头。
　　并上新人直，难随旧伴游。诚知视草贵，未免对花愁。
　　鬓发茎茎白，光阴寸寸流。经春不同宿，何异在忠州。

卷442_11 「春忆二林寺旧游，因寄朗、满、晦三上人」白居易
　　一别东林三度春，每春常似忆情亲。头陀会里为逋客，
　　供奉班中作老臣。清净久辞香火伴，尘劳难索幻泡身。
　　最惭僧社题桥处，十八人名空一人。

卷442_12 「和元少尹新授官」白居易
　　官稳身应泰，春风信马行。纵忙无苦事，虽病有心情。
　　厚禄儿孙饱，前驱道路荣。花时八入直，无暇贺元兄。

卷442_13 「朝回和元少尹绝句」白居易
　　朝客朝回回望好，尽纡朱紫佩金银。
　　此时独与君为伴，马上青袍唯两人。

卷442_14 「重和元少尹」白居易
　　凤阁舍人京亚尹，白头俱未著绯衫。
　　南宫起请无消息，朝散何时得入衔。

卷442_15 「中书夜直梦忠州」白居易
　　阁下灯前梦，巴南城里游。觅花来渡口，寻寺到山头。
　　江色分明绿，猿声依旧愁。禁钟惊睡觉，唯不上东楼。

卷442_16 「醉后」白居易
　　酒后高歌且放狂，门前闲事莫思量。
　　犹嫌小户长先醒，不得多时住醉乡。

卷442_17 「待漏入阁书事，奉赠元九学士阁老」白居易
　　衙排宣政仗，门启紫宸关。彩笔停书命，花砖趁立班。
　　稀星点银砾，残月堕金环。暗漏犹传水，明河渐下山。
　　从东分地色，向北仰天颜。碧缕炉烟直，红垂佩尾闲。
　　纶闱惭并入，翰苑忝先攀。笑我青袍故，饶君茜绶殷。
　　诗仙归洞里，酒病滞人间。好去鸳鸾侣，冲天便不还。

卷442_18 「晚春重到集贤院」白居易
　　官曹清切非人境，风月鲜明是洞天。满砌荆花铺紫毯，
　　隔墙榆荚撒青钱。前时谪去三千里，此地辞来十四年。
　　虚薄至今惭旧职，院名抬举号为贤。

卷442_19 「紫薇花」白居易
　　丝纶阁下文书静，钟鼓楼中刻漏长。
　　独坐黄昏谁是伴，紫薇花对紫微郎。

卷442_20 「后宫词」白居易
　　雨露由来一点恩，争能遍布及千门。
　　三千宫女胭脂面，几个春来无泪痕。

卷442_21 「卜居」白居易
　　游宦京都二十春，贫中无处可安贫。长羡蜗牛犹有舍，
　　不如硕鼠解藏身。且求容立锥头地，免似漂流木偶人。
　　但道吾庐心便足，敢辞湫隘与嚣尘。

卷442_22 「题新居寄元八」白居易
　　青龙冈北近西边，移入新居便泰然。冷巷闭门无客到，
　　暖檐移榻向阳眠。阶庭宽窄才容足，墙壁高低粗及肩。
　　莫羡升平元八宅，自思买用几多钱。

卷442_23 「登龙尾道南望，忆庐山旧隐」白居易
　　龙尾道边来一望，香炉峰下去无因。青山举眼三千里，
　　白发平头五十人。自笑形骸纡组绶，将何言语掌丝纶。
　　君恩壮健犹难报，况被年年老逼身。

卷442_24 「冯阁老处见与严郎中酬和诗，因戏赠绝句」白居易
　　乍来天上宜清净，不用回头望故山。
　　纵有旧游君莫忆，尘心起即堕人间。

卷442_25 「见于给事暇日上直寄南省诸郎官诗，因以戏赠」白居易
　　倚作天仙弄地仙，夸张一日抵千年。黄麻敕胜长生箓，
　　白纻词嫌内景篇。云彩误居青琐地，风流合在紫微天。
　　东曹渐去西垣近，鹤驾无妨更著鞭。

卷442_26 「题新昌所居」白居易
　　宅小人烦闷，泥深马钝顽。街东闲处住，日午热时还。
　　院窄难栽竹，墙高不见山。唯应方寸内，此地觅宽闲。

卷442_27 「西省北院新构小亭种竹开窗东通骑省…隔窗小饮各题四韵」白居易
　　结托白须伴，因依青竹丛。题诗新壁上，过酒小窗中。
　　深院晚无日，虚檐凉有风。金貂醉看好，回首紫垣东。

卷442_28 「酬元郎中同制加朝散大夫，书怀见赠」白居易
　　命服虽同黄纸上，官班不共紫垣前。青衫脱早差三日，
　　白发生迟校九年。曩者定交非势利，老来同病是诗篇。
　　终身拟作卧云伴，逐月须收烧药钱。五品足为婚嫁主，
　　绯袍著了好归田。

卷442_29 「初著绯戏赠元九」白居易
　　晚遇缘才拙，先衰被病牵。那知垂白日，始是著绯年。
　　身外名徒尔，人间事偶然。我朱君紫绶，犹未得差肩。

卷442_30 「和韩侍郎苦雨」白居易
　　润气凝柱础，繁声注瓦沟。暗留窗不晓，凉引簟先秋。
　　叶湿蚕应病，泥稀燕亦愁。仍闻放朝夜，误出到街头。

卷442_31 「连雨」白居易
　　风雨暗萧萧，鸡鸣暮复朝。碎声笼苦竹，冷翠落芭蕉。
　　水鸟投檐宿，泥蛙入户跳。仍闻蕃客见，明日欲追朝。

卷442_32 「初加朝散大夫又转上柱国」白居易
　　紫微今日烟霄地，赤岭前年泥土身。得水鱼还动鳞鬣，
　　乘轩鹤亦长精神。且惭身忝官阶贵，未敢家嫌活计贫。
　　柱国勋成私自问，有何功德及生人。

卷442_33 「行简初授拾遗，同早朝入阁，因示十二韵」白居易
　　夜色尚苍苍，槐阴夹路长。听钟出长乐，传鼓到新昌。
　　宿雨沙堤润，秋风桦烛香。马骄欺地软，人健得天凉。
　　待漏排阊阖，停珂拥建章。尔随黄閤老，吾次紫微郎。
　　并入连称籍，齐趋对折方。斗班花接萼，绰立雁分行。
　　近职诚为美，微才岂合当。纶言难下笔，谏纸易盈箱。
　　老去何侥幸，时来不料量。唯求杀身地，相誓答恩光。

卷442_34 「立秋日登乐游园」白居易
　　独行独语曲江头，回马迟迟上乐游。
　　萧飒凉风与衰鬓，谁教计会一时秋。

卷442_35 「新秋早起，有怀元少尹」白居易
　　秋来转觉此身衰，晨起临阶盥漱时。漆匣镜明头尽白，
　　铜瓶水冷齿先知。光阴纵惜留难住，官职虽荣得已迟。
　　老去相逢无别计，强开笑口展愁眉。

卷442_36 「夜筝」白居易
　　紫袖红弦明月中，自弹自感暗低容。
　　弦凝指咽声停处，别有深情一万重。

卷442_37 「妻初授邑号告身」白居易
　　弘农旧县授新封，钿轴金泥诰一通。我转官阶常自愧，
　　君加邑号有何功。花笺印了排窠湿，锦褾装来耀手红。
　　倚得身名便慵堕，日高犹睡绿窗中。

卷442_38 「送客南迁」白居易
　　我说南中事，君应不愿听。曾经身困苦，不觉语叮咛。
　　烧处愁云梦，波时忆洞庭。春畬烟勃勃，秋瘴露冥冥。
　　蚊蚋经冬活，鱼龙欲雨腥。水虫能射影，山鬼解藏形。
　　穴掉巴蛇尾，林飘鸩鸟翎。飓风千里黑，qL草四时青。
　　客似惊弦雁，舟如委浪萍。谁人劝言笑，何计慰漂零。
　　慎勿琴离膝，长须酒满瓶。大都从此去，宜醉不宜醒。

卷442_39 「暮归」白居易
　　不觉百年半，何曾一日闲。朝随烛影出，暮趁鼓声还。
　　瓮里非无酒，墙头亦有山。归来长困卧，早晚得开颜。

卷442_40 「寄远」白居易
　　欲忘忘未得，欲去去无由。两腋不生翅，二毛空满头。
　　坐看新落叶，行上最高楼。暝色无边际，茫茫尽眼愁。

卷442_41 「旧房」白居易
　　远壁秋声虫络丝，入檐新影月低眉。
　　床帷半故帘旌断，仍是初寒欲夜时。

卷442_42 「钱侍郎使君以题庐山草堂诗见寄，因酬之」白居易
　　殷勤江郡守，怅望掖垣郎。惭见新琼什，思归旧草堂。
　　事随心未得，名与道相妨。若不休官去，人间到老忙。

卷442_43 「寄山僧（时年五十）」白居易
　　眼看过半百，早晚扫岩扉。白首谁能住，青山自不归。
　　百千万劫障，四十九年非。会拟抽身去，当风斗擞衣。

卷442_44 「慈恩寺有感（时杓直初逝，居敬方病）」白居易
　　自问有何惆怅事，寺门临入却迟回。
　　李家哭泣元家病，柿叶红时独自来。

卷442_45 「酬严十八郎中见示」白居易
　　口厌含香握厌兰，紫微青琐举头看。忽惊鬓后苍浪发，
　　未得心中本分官。夜酌满容花色暖，秋吟切骨玉声寒。
　　承明长短君应入，莫忆家江七里滩。

卷442_46 「寄王秘书」白居易
　　霜菊花萎日，风梧叶碎时。怪来秋思苦，缘咏秘书诗。

卷442_47 「中书寓直（一作中书直堂）」白居易
　　缭绕宫墙围禁林，半开阊阖晓沈沈。天晴更觉南山近，
　　月出方知西掖深。病对词头惭彩笔，老看镜面愧华簪。
　　自嫌野物将何用，土木形骸麋鹿心。

卷442_48 「自问」白居易
　　黑花满眼丝满头，早衰因病病因愁。
　　宦途气味已谙尽，五十不休何日休。

卷442_49 「曲江独行，招张十八」白居易
　　曲江新岁后，冰与水相和。南岸犹残雪，东风未有波。
　　偶游身独自，相忆意如何。莫待春深去，花时鞍马多。

卷442_50 「新居早春二首」白居易
　　静巷无来客，深居不出门。铺沙盖苔面，扫雪拥松根。
　　渐暖宜闲步，初晴爱小园。觅花都未有，唯觉树枝繁。
　　地润东风暖，闲行蹋草芽。呼童遣移竹，留客伴尝茶。
　　溜滴檐冰尽，尘浮隙日斜。新居未曾到，邻里是谁家。

卷442_51 「新昌新居书事四十韵，因寄元郎中、张博士」白居易
　　冒宠已三迁，归期始二年。囊中贮馀俸，园外买闲田。
　　狐兔同三径，蒿莱共一廛。新园聊刬秽，旧屋且扶颠。
　　檐漏移倾瓦，梁欹换蠹椽。平治绕台路，整顿近阶砖。
　　巷狭开容驾，墙低垒过肩。门闾堪驻盖，堂室可铺筵。
　　丹凤楼当后，青龙寺在前。市街尘不到，宫树影相连。
　　省史嫌坊远，豪家笑地偏。敢劳宾客访，或望子孙传。
　　不觅他人爱，唯将自性便。等闲栽树木，随分占风烟。
　　逸致因心得，幽期遇境牵。松声疑涧底，草色胜河边。
　　虚润冰销地，晴和日出天。苔行滑如簟，莎坐软于绵。
　　帘每当山卷，帷多带月褰。篱东花掩映，窗北竹婵娟。
　　迹慕青门隐，名惭紫禁仙。假归思晚沐，朝去恋春眠。
　　拙薄才无取，疏慵职不专。题墙书命笔，沽酒率分钱。
　　柏杵舂灵药，铜瓶漱暖泉。炉香穿盖散，笼烛隔纱然。
　　陈室何曾扫，陶琴不要弦。屏除俗事尽，养活道情全。
　　尚有妻孥累，犹为组绶缠。终须抛爵禄，渐拟断腥膻。
　　大抵宗庄叟，私心事竺乾。浮荣水划字，真谛火生莲。
　　梵部经十二，玄书字五千。是非都付梦，语默不妨禅。
　　博士官犹冷，郎中病已痊。多同僻处住，久结静中缘。
　　缓步携筇杖，徐吟展蜀笺。老宜闲语话，闷忆好诗篇。
　　蛮榼来方泻，蒙茶到始煎。无辞数相见，鬓发各苍然。

卷442_52 「喜敏中及第，偶示所怀」白居易
　　自知群从为儒少，岂料词场中第频。桂折一枝先许我，
　　杨穿三叶尽惊人。转于文墨须留意，贵向烟霄早致身。
　　莫学尔兄年五十，蹉跎始得掌丝纶。

卷442_53 「久不见韩侍郎，戏题四韵以寄之」白居易
　　近来韩阁老，疏我我心知。户大嫌甜酒，才高笑小诗。
　　静吟乖月夜，闲醉旷花时。还有愁同处，春风满鬓丝。

卷442_54 「寄白头陀」白居易
　　近见头陀伴，云师老更慵。性灵闲似鹤，颜状古于松。
　　山里犹难觅，人间岂易逢。仍闻移住处，太白最高峰。

卷442_55 「和韩侍郎题杨舍人林池见寄」白居易
　　渠水暗流春冻解，风吹日炙不成凝。
　　凤池冷暖君谙在，二月因何更有冰。

卷442_56 「勤政楼西老柳」白居易
　　半朽临风树，多情立马人。开元一株柳，长庆二年春。

卷442_57 「偶题阁下厅」白居易
　　静爱青苔院，深宜白鬓翁。貌将松共瘦，心与竹俱空。
　　暖有低檐日，春多飏幕风。平生闲境界，尽在五言中。

卷442_58 「予与故刑部李侍郎早结道友以药术为事…旧游因贻同志」白居易
　　从哭李来伤道气，自亡元后减诗情。金丹同学都无益，
　　水竹邻居竟不成。月夜若为游曲水，花时那忍到升平。
　　如年七十身犹在，但恐伤心无处行。

卷442_59 「送冯舍人阁老往襄阳」白居易
　　紫微阁底送君回，第二厅帘下不开。
　　莫恋汉南风景好，岘山花尽早归来。

卷442_60 「莫走柳条词送别」白居易
　　南陌伤心别，东风满把春。莫欺杨柳弱，劝酒胜于人。

卷442_61 「酬韩侍郎、张博士雨后游曲江见寄」白居易
　　小园新种红樱树，闲绕花行便当游。
　　何必更随鞍马队，冲泥蹋雨曲江头。

卷442_62 「元家花」白居易
　　今日元家宅，樱桃发几枝。稀稠与颜色，一似去年时。
　　失却东园主，春风可得知。

卷442_63 「代人赠王员外」白居易
　　好在王员外，平生记得不。共赊黄叟酒，同上莫愁楼。
　　静接殷勤语，狂随烂熳游。那知今日眼，相见冷于秋。

卷442_64 「惜小园花」白居易
　　晓来红萼凋零尽，但见空枝四五株。
　　前日狂风昨夜雨，残芳更合得存无。

卷442_65 「萧相公宅遇自远禅师，有感而赠」白居易
　　宦途堪笑不胜悲，昨日荣华今日衰。转似秋蓬无定处，
　　长于春梦几多时。半头白发惭萧相，满面红尘问远师。
　　应是世间缘未尽，欲抛官去尚迟疑。

卷442_66 「草词毕遇芍药初开因咏小谢红药当阶翻诗…偶成十六韵」白居易
　　罢草紫泥诏，起吟红药诗。词头封送后，花口拆开时。
　　坐对钩帘久，行观步履迟。两三丛烂熳，十二叶参差。
　　背日房微敛，当阶朵旋欹。钗葶抽碧股，粉蕊扑黄丝。
　　动荡情无限，低斜力不支。周回看未足，比谕语难为。
　　勾漏丹砂里，僬侥火焰旗。彤云剩根蒂，绛帻欠缨緌.
　　况有晴风度，仍兼宿露垂。疑香薰罨画，似泪著胭脂。
　　有意留连我，无言怨思谁。应愁明日落，如恨隔年期。
　　菡萏泥连萼，玫瑰刺绕枝。等量无胜者，唯眼与心知。

卷442_67 「喜张十八博士除水部员外郎」白居易
　　老何殁后吟声绝，虽有郎官不爱诗。无复篇章传道路，
　　空留风月在曹司。长嗟博士官犹屈，亦恐骚人道渐衰。
　　今日闻君除水部，喜于身得省郎时。

卷442_68 「与沈、杨二舍人阁老同食敕赐樱桃玩物感恩因成十四韵」白居易
　　清晓趋丹禁，红樱降紫宸。驱禽养得熟，和叶摘来新。
　　圆转盘倾玉，鲜明笼透银。内园题两字，四掖赐三臣。
　　荧惑晶华赤，醍醐气味真。如珠未穿孔，似火不烧人。
　　杏俗难为对，桃顽讵可伦。肉嫌卢橘厚，皮笑荔枝皴。
　　琼液酸甜足，金丸大小匀。偷须防曼倩，惜莫掷安仁。
　　手擘才离核，匙抄半是津。甘为舌上露，暖作腹中春。
　　已惧长尸禄，仍惊数食珍。最惭恩未报，饱喂不才身。

卷442_69 「送严大夫赴桂州」白居易
　　地压坤方重，官兼宪府雄。桂林无瘴气，柏署有清风。
　　山水衙门外，旌旗艛艓中。大夫应绝席，诗酒与谁同。

卷442_70 「春夜宿直」白居易
　　三月十四夜，西垣东北廊。碧梧叶重叠，红药树低昂。
　　月砌漏幽影，风帘飘暗香。禁中无宿客，谁伴紫微郎。

卷442_71 「夏夜宿直」白居易
　　人少庭宇旷，夜凉风露清。槐花满院气，松子落阶声。
　　寂寞挑灯坐，沉吟蹋月行。年衰自无趣，不是厌承明。

卷442_72 「七言十二句赠驾部吴郎中七兄」白居易
　　四月天气和且清，绿槐阴合沙堤平。独骑善马衔镫稳，
　　初著单衣肢体轻。退朝下直少徒侣，归舍闭门无送迎。
　　风生竹夜窗间卧，月照松时台上行。春酒冷尝三数醆，
　　晓琴闲弄十馀声。幽怀静境何人别，唯有南宫老驾兄。

卷442_73 「玉真张观主下小女冠阿容」白居易
　　绰约小天仙，生来十六年。姑山半峰雪，瑶水一枝莲。
　　晚院花留立，春窗月伴眠。回眸虽欲语，阿母在傍边。

卷442_74 「龙花寺主家小尼（郭代公爱姬薛氏幼尝为尼小名仙人子）」白居易
　　头青眉眼细，十四女沙弥。夜静双林怕，春深一食饥。
　　步慵行道困，起晚诵经迟。应似仙人子，花宫未嫁时。

卷442_75 「访陈二」白居易
　　晓垂朱绶带，晚著白纶巾。出去为朝客，归来是野人。
　　两餐聊过日，一榻足容身。此外皆闲事，时时访老陈。

卷442_76 「晚亭逐凉」白居易
　　送客出门后，移床下砌初。趁凉行绕竹，引睡卧看书。
　　老更为官拙，慵多向事疏。松窗倚藤杖，人道似僧居。

卷442_77 「曲江忆李十一」白居易
　　李君殁后共谁游，柳岸荷亭两度秋。
　　独绕曲江行一匝，依前还立水边愁。

卷442_78 「江亭玩春」白居易
　　江亭乘晓阅众芳，春妍景丽草树光。日消石桂绿岚气，
　　风坠木兰红露浆。水蒲渐展书带叶，山榴半含琴轸房。
　　何物春风吹不变，愁人依旧鬓苍苍。

卷442_79 「闻夜砧」白居易
　　谁家思妇秋捣帛，月苦风凄砧杵悲。八月九月正长夜，
　　千声万声无了时。应到天明头尽白，一声添得一茎丝。

卷442_80 「板桥路」白居易
　　梁苑城西二十里，一渠春水柳千条。若为此路今重过，
　　十五年前旧板桥。曾共玉颜桥上别，不知消息到今朝。

卷442_81 「青门柳」白居易
　　青青一树伤心色，曾入几人离恨中。
　　为近都门多送别，长条折尽减春风。

卷442_82 「梨园弟子」白居易
　　白头垂泪话梨园，五十年前雨露恩。
　　莫问华清今日事，满山红叶锁宫门。

卷442_83 「暮江吟」白居易
　　一道残阳铺水中，半江瑟瑟半江红。
　　可怜九月初三夜，露似真珠月似弓。

卷442_84 「思妇眉」白居易
　　春风摇荡自东来，折尽樱桃绽尽梅。
　　惟馀思妇愁眉结，无限春风吹不开。

卷442_85 「怨词」白居易
　　夺宠心那惯，寻思倚殿门。不知移旧爱，何处作新恩。

卷442_86 「空闺怨」白居易
　　寒月沈沈洞房静，真珠帘外梧桐影。
　　秋霜欲下手先知，灯底裁缝剪刀冷。

卷442_87 「秋房夜」白居易
　　云露青天月漏光，中庭立久却归房。
　　水窗席冷未能卧，挑尽残灯秋夜长。

卷442_88 「采莲曲」白居易
　　菱叶萦波荷飐风，荷花深处小船通。
　　逢郎欲语低头笑，碧玉搔头落水中。

卷442_89 「邻女」白居易
　　娉婷十五胜天仙，白日姮娥旱地莲。
　　何处闲教鹦鹉语，碧纱窗下绣床前。

卷442_90 「闺妇」白居易
　　斜凭绣床愁不动，红绡带缓绿鬟低。
　　辽阳春尽无消息，夜合花前日又西。

卷442_91 「移牡丹栽」白居易
　　金钱买得牡丹栽，何处辞丛别主来。
　　红芳堪惜还堪恨，百处移将百处开。

卷442_92 「听夜筝有感」白居易
　　江州去日听筝夜，白发新生不愿闻。
　　如今格是头成雪，弹到天明亦任君。

卷442_93 「代谢好妓答崔员外（谢好，妓也）」白居易
　　青娥小谢娘，白发老崔郎。谩爱胸前雪，其如头上霜。
　　别后曹家碑背上，思量好字断君肠。

卷442_94 「琵琶」白居易
　　弦清拨剌语铮铮，背却残灯就月明。
　　赖是心无惆怅事，不然争奈子弦声。

卷442_95 「和殷协律琴思」白居易
　　秋水莲冠春草裙，依稀风调似文君。
　　烦君玉指分明语，知是琴心佯不闻。

卷442_96 「寄李苏州，兼示杨琼」白居易
　　真娘墓头春草碧，心奴鬓上秋霜白。为问苏台酒席中，
　　使君歌笑与谁同。就中犹有杨琼在，堪上东山伴谢公。

卷442_97 「听弹湘妃怨」白居易
　　玉轸朱弦瑟瑟徽，吴娃徵调奏湘妃。
　　分明曲里愁云雨，似道萧萧郎不归。

卷442_98 「闲坐」白居易
　　暖拥红炉火，闲搔白发头。百年慵里过，万事醉中休。
　　有室同摩诘，无儿比邓攸。莫论身在日，身后亦无忧。

卷442_99 「不睡」白居易
　　焰短寒缸尽，声长晓漏迟。年衰自无睡，不是守三尸。

　　　　　　　　　　　　　　卷四百四十三

卷443_1 「初罢中书舍人」白居易
　　自惭拙宦叨清贵，还有痴心怕素餐。或望君臣相献替，
　　可图妻子免饥寒。性疏岂合承恩久，命薄元知济事难。
　　分寸宠光酬未得，不休更拟觅何官。

卷443_2 「宿阳城驿对月（自此后诗赴杭州路中作）」白居易
　　亲故寻回驾，妻孥未出关。凤凰池上月，送我过商山。

卷443_3 「商山路有感」白居易
　　忆昨征还日，三人归路同。此生都是梦，前事旋成空。
　　杓直泉埋玉，虞平烛过风。唯残乐天在，头白向江东。

卷443_4 「重感」白居易
　　停骖歇路隅，重感一长吁。扰扰生还死，纷纷荣又枯。
　　困支青竹杖，闲捋白髭须。莫叹身衰老，交游半已无。

卷443_5 「逢张十八员外籍」白居易
　　旅思正茫茫，相逢此道傍。晓岚林叶暗，秋露草花香。
　　白发江城守，青衫水部郎。客亭同宿处，忽似夜归乡。

卷443_6 「赴杭州重宿棣华驿，见杨八旧诗，感题一绝」白居易
　　往恨今愁应不殊，题诗梁下又踟蹰。
　　羡君犹梦见兄弟，我到天明睡亦无。

卷443_7 「寓言题僧」白居易
　　劫风火起烧荒宅，苦海波生荡破船。
　　力小无因救焚溺，清凉山下且安禅。

卷443_8 「内乡村路作」白居易
　　日下风高野路凉，缓驱疲马暗思乡。
　　渭村秋物应如此，枣赤梨红稻穗黄。

卷443_9 「路上寄银匙与阿龟」白居易
　　谪宦心都惯，辞乡去不难。缘留龟子住，涕泪一阑干。
　　小子须娇养，邹婆为好看。银匙封寄汝，忆我即加餐。

卷443_10 「山泉煎茶有怀」白居易
　　坐酌泠泠水，看煎瑟瑟尘。无由持一碗，寄与爱茶人。

卷443_11 「郢州赠别王八使君」白居易
　　昔是诗狂客，今为酒病夫。强吟翻怅望，纵醉不欢娱。
　　鬓发三分白，交亲一半无。郢城君莫厌，犹校近京都。

卷443_12 「吉祥寺见钱侍郎题名」白居易
　　云雨三年别，风波万里行。愁来正萧索，况见古人名。

卷443_13 「重到江州感旧游，题郡楼十一韵」白居易
　　掌纶知是忝，剖竹信为荣。才薄官仍重，恩深责尚轻。
　　昔征从典午，今出自承明。凤诏休挥翰，渔歌欲濯缨。
　　还乘小艛艓，却到古湓城。醉客临江待，禅僧出郭迎。
　　青山满眼在，白发半头生。又校三年老，何曾一事成。
　　重过萧寺宿，再上庾楼行。云水新秋思，闾阎旧日情。
　　郡民犹认得，司马咏诗声。

卷443_14 「赠江州李十使君员外十二韵」白居易
　　我本江湖上，悠悠任运身。朝随卖药客，暮伴钓鱼人。
　　迹为烧丹隐，家缘嗜酒贫。经过剡溪雪，寻觅武陵春。
　　岂有疏狂性，堪为侍从臣。仰头惊凤阙，下口触龙鳞。
　　剑佩辞天上，风波向海滨。非贤虚偶圣，无屈敢求伸。
　　昔去曾同日，今来即后尘。中年俱白发，左宦各朱轮。
　　长短才虽异，荣枯事略均。殷勤李员外，不合不相亲。

卷443_15 「题别遗爱草堂兼呈李十使君（李亦庐山人，常隐白鹿洞）」白居易
　　曾住炉峰下，书堂对药台。斩新萝径合，依旧竹窗开。
　　砌水亲开决，池荷手自栽。五年方暂至，一宿又须回。
　　纵未长归得，犹胜不到来。君家白鹿洞，闻道亦生苔。

卷443_16 「重题（一作重题别遗爱草堂）」白居易
　　泉石尚依依，林疏僧亦稀。何年辞水阁，今夜宿云扉。
　　谩献长杨赋，虚抛薜荔衣。不能成一事，赢得白头归。

卷443_17 「夜泊旅望」白居易
　　少睡多愁客，中宵起望乡。沙明连浦月，帆白满船霜。
　　近海江弥阔，迎秋夜更长。烟波三十宿，犹未到钱唐。

卷443_18 「九江北岸遇风雨」白居易
　　黄梅县边黄梅雨，白头浪里白头翁。九江阔处不见岸，
　　五月尽时多恶风。人间稳路应无限，何事抛身在此中。

卷443_19 「舟中晚起」白居易
　　日高犹掩水窗眠，枕簟清凉八月天。泊处或依沽酒店，
　　宿时多伴钓鱼船。退身江海应无用，忧国朝廷自有贤。
　　且向钱唐湖上去，冷吟闲醉二三年。

卷443_20 「秋寒」白居易
　　雪鬓年颜老，霜庭景气秋。病看妻检药，寒遣婢梳头。
　　身外名何有，人间事且休。澹然方寸内，唯拟学虚舟。

卷443_21 「初到郡斋寄钱湖州李苏州（聊取二郡一哂故有落句之戏）」白居易
　　俱来沧海郡，半作白头翁。谩道风烟接，何曾笑语同。
　　吏稀秋税毕，客散晚庭空。霁后当楼月，潮来满座风。
　　霅溪殊冷僻，茂苑太繁雄。唯此钱唐郡，闲忙恰得中。

卷443_22 「对酒自勉」白居易
　　五十江城守，停杯一自思。头仍未尽白，官亦不全卑。
　　荣宠寻过分，欢娱已校迟。肺伤虽怕酒，心健尚夸诗。
　　夜舞吴娘袖，春歌蛮子词。犹堪三五岁，相伴醉花时。

卷443_23 「郡楼夜宴留客」白居易
　　北客劳相访，东楼为一开。褰帘待月出，把火看潮来。
　　艳听竹枝曲，香传莲子杯。寒天殊未晓，归骑且迟回。

卷443_24 「醉题候仙亭」白居易
　　蹇步垂朱绶，华缨映白须。何因驻衰老，只有且欢娱。
　　酒兴还应在，诗情可便无。登山与临水，犹未要人扶。

卷443_25 「东院」白居易
　　松下轩廊竹下房，暖檐晴日满绳床。净名居士经三卷，
　　荣启先生琴一张。老去齿衰嫌橘醋，病来肺渴觉茶香。
　　有时闲酌无人伴，独自腾腾入醉乡。

卷443_26 「虚白堂」白居易
　　虚白堂前衙退后，更无一事到中心。
　　移床就日檐间卧，卧咏闲诗侧枕琴。

卷443_27 「闲夜咏怀，因招周协律，刘、薛二秀才」白居易
　　世名检束为朝士，心性疏慵是野夫。高置寒灯如客店，
　　深藏夜火似僧炉。香浓酒熟能尝否，冷淡诗成肯和无。
　　若厌雅吟须俗饮，妓筵勉力为君铺。

卷443_28 「晚兴」白居易
　　极浦收残雨，高城驻落晖。山明虹半出，松暗鹤双归。
　　将吏随衙散，文书入务稀。闲吟倚新竹，筠粉污朱衣。

卷443_29 「衰病」白居易
　　老与病相仍，华簪发不胜。行多朝散药，睡少夜停灯。
　　禄食分供鹤，朝衣减施僧。性多移不得，郡政谩如绳。

卷443_30 「病中对病鹤」白居易
　　同病病夫怜病鹤，精神不损翅翎伤。未堪再举摩霄汉，
　　只合相随觅稻粱。但作悲吟和嘹唳，难将俗貌对昂藏。
　　唯应一事宜为伴，我发君毛俱似霜。

卷443_31 「夜归」白居易
　　半醉闲行湖岸东，马鞭敲镫辔珑璁。万株松树青山上，
　　十里沙堤明月中。楼角渐移当路影，潮头欲过满江风。
　　归来未放笙歌散，画戟门开蜡烛红。

卷443_32 「腊后岁前遇景咏意」白居易
　　海梅半白柳微黄，冻水初融日欲长。度腊都无苦霜霰，
　　迎春先有好风光。郡中起晚听衙鼓，城上行慵倚女墙。
　　公事渐闲身且健，使君殊未厌馀杭。

卷443_33 「白发」白居易
　　雪发随梳落，霜毛绕鬓垂。加添老气味，改变旧容仪。
　　不肯长如漆，无过总作丝。最憎明镜里，黑白半头时。

卷443_34 「钱湖州以箬下酒李苏州以…酒相次寄到无因同饮聊咏所怀」白居易
　　劳将箬下忘忧物，寄与江城爱酒翁。铛脚三州何处会，
　　瓮头一醆几时同。倾如竹叶盈樽绿，饮作桃花上面红。
　　莫怪殷勤醉相忆，曾陪西省与南宫。

卷443_35 「花楼望雪命宴赋诗」白居易
　　连天际海白皑皑，好上高楼望一回。何处更能分道路，
　　此时兼不认池台。万重云树山头翠，百尺花楼江畔开。
　　素壁联题分韵句，红炉巡饮暖寒杯。冰铺湖水银为面，
　　风卷汀沙玉作堆。绊惹舞人春艳曳，句留醉客夜裴回。
　　输将虚白堂前鹤，失却樟亭驿后梅。别有故情偏忆得，
　　曾经穷苦照书来。

卷443_36 「晚岁」白居易
　　壮岁忽已去，浮荣何足论。身为百口长，官是一州尊。
　　不觉白双鬓，徒言朱两轓.病难施郡政，老未答君恩。
　　岁暮别兄弟，年衰无子孙。惹愁谙世网，治苦赖空门。
　　揽带知腰瘦，看灯觉眼昏。不缘衣食系，寻合返丘园。

卷443_37 「宿竹阁」白居易
　　晚坐松檐下，宵眠竹阁间。清虚当服药，幽独抵归山。
　　巧未能胜拙，忙应不及闲。无劳别修道，即此是玄关。

卷443_38 「岁暮枉衢州张使君书并诗，因以长句报之」白居易
　　西州彼此意何如，官职蹉跎岁欲除。浮石潭边停五马，
　　望涛楼上得双鱼。万言旧手才难敌，五字新题思有馀。
　　贫薄诗家无好物，反投桃李报琼琚。

卷443_39 「和薛秀才寻梅花同饮见赠」白居易
　　忽惊林下发寒梅，便试花前饮冷杯。白马走迎诗客去，
　　红筵铺待舞人来。歌声怨处微微落，酒气熏时旋旋开。
　　若到岁寒无雨雪，犹应醉得两三回。

卷443_40 「与诸客空腹饮」白居易
　　隔宿书招客，平明饮暖寒。麹神寅日合，酒圣卯时欢。
　　促膝才飞白，酡颜已渥丹。碧筹攒米碗，红袖拂骰盘。
　　醉后歌尤异，狂来舞不难。抛杯语同坐，莫作老人看。

卷443_41 「小岁日对酒吟钱湖州所寄诗」白居易
　　独酌无多兴，闲吟有所思。一杯新岁酒，两句故人诗。
　　杨柳初黄日，髭须半白时。蹉跎春气味，彼此老心知。

卷443_42 「钱唐湖春行」白居易
　　孤山寺北贾亭西，水面初平云脚低。几处早莺争暖树，
　　谁家新燕啄春泥。乱花渐欲迷人眼，浅草才能没马蹄。
　　最爱湖东行不足，绿杨阴里白沙堤。

卷443_43 「题灵隐寺红辛夷花，戏酬光上人」白居易
　　紫粉笔含尖火焰，红胭脂染小莲花。
　　芳情乡思知多少，恼得山僧悔出家。

卷443_44 「重向火」白居易
　　火销灰复死，疏弃已经旬。岂是人情薄，其如天气春。
　　风寒忽再起，手冷重相亲。却就红炉坐，心如逢故人。

卷443_45 「候仙亭同诸客醉作」白居易
　　谢安山下空携妓，柳恽洲边只赋诗。
　　争及湖亭今日会，嘲花咏水赠蛾眉。

卷443_46 「城上」白居易
　　城上冬冬鼓，朝衙复晚衙。为君慵不出，落尽绕城花。

卷443_47 「早行林下」白居易
　　披衣未冠栉，晨起入前林。宿露残花气，朝光新叶阴。
　　傍松人迹少，隔竹鸟声深。闲倚小桥立，倾头时一吟。

卷443_48 「送李校书趁寒食归义兴山居」白居易
　　大见腾腾诗酒客，不忧生计似君稀。
　　到舍将何作寒食，满船唯载树阴归。

卷443_49 「题孤山寺山石榴花示诸僧众」白居易
　　山榴花似结红巾，容艳新妍占断春。色相故关行道地，
　　香尘拟触坐禅人。瞿昙弟子君知否，恐是天魔女化身。

卷443_50 「独行」白居易
　　暗诵黄庭经在口，闲携青竹杖随身。
　　晚花新笋堪为伴，独入林行不要人。

卷443_51 「二月五日花下作」白居易
　　二月五日花如雪，五十二人头似霜。闻有酒时须笑乐，
　　不关身事莫思量。羲和趁日沉西海，鬼伯驱人葬北邙。
　　只有且来花下醉，从人笑道老颠狂。

卷443_52 「戏题木兰花」白居易
　　紫房日照胭脂拆，素艳风吹腻粉开。
　　怪得独饶脂粉态，木兰曾作女郎来。

卷443_53 「清明日观妓舞听客诗」白居易
　　看舞颜如玉，听诗韵似金。绮罗从许笑，弦管不妨吟。
　　可惜春风老，无嫌酒醆深。辞花送寒食，并在此时心。

卷443_54 「西湖晚归，回望孤山寺，赠诸客」白居易
　　柳湖松岛莲花寺，晚动归桡出道场。卢橘子低山雨重，
　　棕榈叶战水风凉。烟波澹荡摇空碧，楼殿参差倚夕阳。
　　到岸请君回首望，蓬莱宫在海中央。

卷443_55 「湖中自照」白居易
　　重重照影看容鬓，不见朱颜见白丝。
　　失却少年无处觅，泥他湖水欲何为。

卷443_56 「赠苏炼师」白居易
　　两鬓苍然心浩然，松窗深处药炉前。携将道士通宵语，
　　忘却花时尽日眠。明镜懒开长在匣，素琴欲弄半无弦。
　　犹嫌庄子多词句，只读逍遥六七篇。

卷443_57 「杭州春望」白居易
　　望海楼明照曙霞，护江堤白蹋晴沙。涛声夜入伍员庙，
　　柳色春藏苏小家。红袖织绫夸柿蒂，青旗沽酒趁梨花。
　　谁开湖寺西南路，草绿裙腰一道斜。

卷443_58 「饮散夜归赠诸客」白居易
　　鞍马夜纷纷，香街起暗尘。回鞭招饮妓，分火送归人。
　　风月应堪惜，杯觞莫厌频。明朝三月尽，忍不送残春。

卷443_59 「湖亭晚归」白居易
　　尽日湖亭卧，心闲事亦稀。起因残醉醒，坐待晚凉归。
　　松雨飘藤帽，江风透葛衣。柳堤行不厌，沙软絮霏霏。

卷443_60 「东楼南望八韵」白居易
　　不厌东南望，江楼对海门。风涛生有信，天水合无痕。
　　鹢带云帆动，鸥和雪浪翻。鱼盐聚为市，烟火起成村。
　　日脚金波碎，峰头钿点繁。送秋千里雁，报暝一声猿。
　　已豁烦襟闷，仍开病眼昏。郡中登眺处，无胜此东轩。

卷443_61 「醉中酬殷协律」白居易
　　泗水亭边一分散，浙江楼上重游陪。挥鞭二十年前别，
　　命驾三千里外来。醉袖放狂相向舞，愁眉和笑一时开。
　　留君夜住非无分，且尽青娥红烛台。

卷443_62 「孤山寺遇雨」白居易
　　拂波云色重，洒叶雨声繁。水鹭双飞起，风荷一向翻。
　　空濛连北岸，萧飒入东轩。或拟湖中宿，留船在寺门。

卷443_63 「樟亭双樱树」白居易
　　南馆西轩两树樱，春条长足夏阴成。
　　素华朱实今虽尽，碧叶风来别有情。

卷443_64 「湖上夜饮」白居易
　　郭外迎人月，湖边醒酒风。谁留使君饮，红烛在舟中。

卷443_65 「赠沙鸥」白居易
　　老逼教垂白，官科遣著绯。形骸虽有累，方寸却无机。
　　遇酒多先醉，逢山爱晚归。沙鸥不知我，犹避隼旟飞。

卷443_66 「馀杭形胜」白居易
　　馀杭形胜四方无，州傍青山县枕湖。绕郭荷花三十里，
　　拂城松树一千株。梦儿亭古传名谢，教妓楼新道姓苏。
　　独有使君年太老，风光不称白髭须。

卷443_67 「江楼夕望招客」白居易
　　海天东望夕茫茫，山势川形阔复长。灯火万家城四畔，
　　星河一道水中央。风吹古木晴天雨，月照平沙夏夜霜。
　　能就江楼销暑否，比君茅舍较清凉。

卷443_68 「新秋病起」白居易
　　一叶落梧桐，年光半又空。秋多上阶日，凉足入怀风。
　　病瘦形如鹤，愁焦鬓似蓬。损心诗思里，伐性酒狂中。
　　华盖何曾惜，金丹不致功。犹须自惭愧，得作白头翁。

卷443_69 「木芙蓉花下招客饮」白居易
　　晚凉思饮两三杯，召得江头酒客来。
　　莫怕秋无伴醉物，水莲花尽木莲开。

卷443_70 「悲歌」白居易
　　白头新洗镜新磨，老逼身来不奈何。耳里频闻故人死，
　　眼前唯觉少年多。塞鸿遇暖犹回翅，江水因潮亦反波。
　　独有衰颜留不得，醉来无计但悲歌。

卷443_71 「江楼晚眺，景物鲜奇，吟玩成篇，寄水部张员外」白居易
　　澹烟疏雨间斜阳，江色鲜明海气凉。蜃散云收破楼阁，
　　虹残水照断桥梁。风翻白浪花千片，雁点青天字一行。
　　好著丹青图画取，题诗寄与水曹郎。

卷443_72 「夜招周协律，兼答所赠」白居易
　　满眼虽多客，开眉复向谁。少年非我伴，秋夜与君期。
　　落魄俱耽酒，殷勤共爱诗。相怜别有意，彼此老无儿。

卷443_73 「重酬周判官」白居易
　　秋爱冷吟春爱醉，诗家眷属酒家仙。
　　若教早被浮名系，可得闲游三十年。

卷443_74 「饮后夜醒」白居易
　　黄昏饮散归来卧，夜半人扶强起行。枕上酒容和睡醒，
　　楼前海月伴潮生。将归梁燕还重宿，欲灭窗灯却复明。
　　直至晓来犹妄想，耳中如有管弦声。

卷443_75 「代卖薪女赠诸妓」白居易
　　乱蓬为鬓布为巾，晓蹋寒山自负薪。
　　一种钱唐江畔女，著红骑马是何人。

卷443_76 「奉和李大夫题新诗二首各六韵。因严亭」白居易
　　箕颍人穷独，蓬壶路阻难。何如兼吏隐，复得事跻攀。
　　岩树罗阶下，江云贮栋间。似移天目石，疑入武丘山。
　　清景徒堪赏，皇恩肯放闲。遥知兴未足，即被诏征还。

卷443_77 「奉和李大夫题新诗二首各六韵。忘筌亭」白居易
　　翠巘公门对，朱轩野径连。只开新户牖，不改旧风烟。
　　虚室闲生白，高情澹入玄。酒容同座劝，诗借属城传。
　　自笑沧江畔，遥思绛帐前。亭台随处有，争敢比忘筌。

卷443_78 「予以长庆二年冬十月到杭州明年秋九月始与范…遂留绝句」白居易
　　云水埋藏恩德洞，簪裾束缚使君身。
　　暂来不宿归州去，应被山呼作俗人。

卷443_79 「早冬」白居易
　　十月江南天气好，可怜冬景似春华。霜轻未杀萋萋草，
　　日暖初干漠漠沙。老柘叶黄如嫩树，寒樱枝白是狂花。
　　此时却羡闲人醉，五马无由入酒家。

卷443_80 「岁假内命酒赠周判官、萧协律」白居易
　　共知欲老流年急，且喜新正假日频。闻健此时相劝醉，
　　偷闲何处共寻春。脚随周叟行犹疾，头比萧翁白未匀。
　　岁酒先拈辞不得，被君推作少年人。

卷443_81 「与诸客携酒寻去年梅花有感」白居易
　　马上同携今日杯，湖边共觅去春梅。年年只是人空老，
　　处处何曾花不开。诗思又牵吟咏发，酒酣闲唤管弦来。
　　樽前百事皆依旧，点检惟无薛秀才。

卷443_82 「醉送李协律赴湖南辟命，因寄沈八中丞」白居易
　　富阳山底樟亭畔，立马停舟飞酒盂。曾共中丞情缱绻，
　　暂留协律语踟蹰。紫微星北承恩去，青草湖南称意无。
　　不羡君官羡君幕，幕中收得阮元瑜。

卷443_83 「内道场永讙上人就郡见访善说维摩经临别请诗因以此赠」白居易
　　五夏登坛内殿师，水为心地玉为仪。正传金粟如来偈，
　　何用钱唐太守诗。苦海出来应有路，灵山别后可无期。
　　他生莫忘今朝会，虚白亭中法乐时。

卷443_84 「见李苏州示男阿武诗，自感成咏」白居易
　　遥羡青云里，祥鸾正引雏。自怜沧海伴，老蚌不生珠。

卷443_85 「正月十五日夜月」白居易
　　岁熟人心乐，朝游复夜游。春风来海上，明月在江头。
　　灯火家家市，笙歌处处楼。无妨思帝里，不合厌杭州。

卷443_86 「题州北路傍老柳树」白居易
　　皮枯缘受风霜久，条短为应攀折频。但见半衰当此路，
　　不知初种是何人。雪花零碎逐年减，烟叶稀疏随分新。
　　莫道老株芳意少，逢春犹胜不逢春。

卷443_87 「题清头陀」白居易
　　头陀独宿寺西峰，百尺禅庵半夜钟。
　　烟月苍苍风瑟瑟，更无杂树对山松。

卷443_88 「自叹二首」白居易
　　形羸自觉朝餐减，睡少偏知夜漏长。
　　实事渐消虚事在，银鱼金带绕腰光。
　　二毛晓落梳头懒，两眼春昏点药频。
　　唯有闲行犹得在，心情未到不如人。

卷443_89 「湖上醉中代诸妓寄严郎中」白居易
　　笙歌杯酒正欢娱，忽忆仙郎望帝都。借问连宵直南省，
　　何如尽日醉西湖。蛾眉别久心知否，鸡舌含多口厌无。
　　还有些些惆怅事，春来山路见蘼芜。

卷443_90 「自咏」白居易
　　闷发每吟诗引兴，兴来兼酌酒开颜。欲逢假日先招客，
　　正对衙时亦望山。句检簿书多卤莽，堤防官吏少机关。
　　谁能头白劳心力，人道无才也是闲。

卷443_91 「晚兴」白居易
　　草浅马翩翩，新晴薄暮天。柳条春拂面，衫袖醉垂鞭。
　　立语花堤上，行吟水寺前。等闲消一日，不觉过三年。

卷443_92 「早兴」白居易
　　晨光出照屋梁明，初打开门鼓一声。犬上阶眠知地湿，
　　鸟临窗语报天晴。半销宿酒头仍重，新脱冬衣体乍轻。
　　睡觉心空思想尽，近来乡梦不多成。

卷443_93 「竹楼宿」白居易
　　小书楼下千竿竹，深火炉前一醆灯。
　　此处与谁相伴宿，烧丹道士坐禅僧。

卷443_94 「湖上招客送春泛舟」白居易
　　欲送残春招酒伴，客中谁最有风情。两瓶箬下新开得，
　　一曲霓裳初教成。排比管弦行翠袖，指麾船舫点红旌。
　　慢牵好向湖心去，恰似菱花镜上行。

卷443_95 「戏醉客」白居易
　　莫言鲁国书生懦，莫把杭州刺史欺。
　　醉客请君开眼望，绿杨风下有红旗。

卷443_96 「紫阳花」白居易
　　何年植向仙坛上，早晚移栽到梵家。
　　虽在人间人不识，与君名作紫阳花。


卷161_1 「古风」李白
　　大雅久不作，吾衰竟谁陈。王风委蔓草，战国多荆榛。
　　龙虎相啖食，兵戈逮狂秦。正声何微茫，哀怨起骚人。
　　扬马激颓波，开流荡无垠。废兴虽万变，宪章亦已沦。
　　自从建安来，绮丽不足珍。圣代复元古，垂衣贵清真。
　　群才属休明，乘运共跃鳞。文质相炳焕，众星罗秋旻.
　　我志在删述，垂辉映千春。希圣如有立，绝笔于获麟。
　　蟾蜍薄太清，蚀此瑶台月。圆光亏中天，金魄遂沦没。
　　螮蝀入紫微，大明夷朝晖。浮云隔两曜，万象昏阴霏。
　　萧萧长门宫，昔是今已非。桂蠹花不实，天霜下严威。
　　沈叹终永夕，感我涕沾衣。
　　秦皇扫六合，虎视何雄哉。飞剑决浮云，诸侯尽西来。
　　明断自天启，大略驾群才。收兵铸金人，函谷正东开。
　　铭功会稽岭，骋望琅琊台。刑徒七十万，起土骊山隈。
　　尚采不死药，茫然使心哀。连弩射海鱼，长鲸正崔嵬。
　　额鼻象五岳，扬波喷云雷。鬐鬣蔽青天，何由睹蓬莱。
　　徐巿载秦女，楼船几时回。但见三泉下，金棺葬寒灰。
　　凤飞九千仞，五章备彩珍。衔书且虚归，空入周与秦。
　　横绝历四海，所居未得邻。吾营紫河车，千载落风尘。
　　药物秘海岳，采铅青溪滨。时登大楼山，举手望仙真。
　　羽驾灭去影，飙车绝回轮。尚恐丹液迟，志愿不及申。
　　徒霜镜中发，羞彼鹤上人。桃李何处开，此花非我春。
　　唯应清都境，长与韩众亲。
　　太白何苍苍，星辰上森列。去天三百里，邈尔与世绝。
　　中有绿发翁，披云卧松雪。不笑亦不语，冥栖在岩穴。
　　我来逢真人，长跪问宝诀。粲然启玉齿，授以炼药说。
　　铭骨传其语，竦身已电灭。仰望不可及，苍然五情热。
　　吾将营丹砂，永与世人别。
　　代马不思越，越禽不恋燕。情性有所习，土风固其然。
　　昔别雁门关，今戍龙庭前。惊沙乱海日，飞雪迷胡天。
　　虮虱生虎鹖，心魂逐旌旃。苦战功不赏，忠诚难可宣。
　　谁怜李飞将，白首没三边。
　　五鹤西北来，飞飞凌太清。仙人绿云上，自道安期名。
　　两两白玉童，双吹紫鸾笙。去影忽不见，回风送天声。
　　我欲一问之，飘然若流星。愿餐金光草，寿与天齐倾。
　　咸阳二三月，宫柳黄金枝。绿帻谁家子，卖珠轻薄儿。
　　日暮醉酒归，白马骄且驰。意气人所仰，冶游方及时。
　　子云不晓事，晚献长杨辞。赋达身已老，草玄鬓若丝。
　　投阁良可叹，但为此辈嗤。
　　庄周梦胡蝶，胡蝶为庄周。一体更变易，万事良悠悠。
　　乃知蓬莱水，复作清浅流。青门种瓜人，旧日东陵侯。
　　富贵故如此，营营何所求。
　　齐有倜傥生，鲁连特高妙。明月出海底，一朝开光曜。
　　却秦振英声，后世仰末照。意轻千金赠，顾向平原笑。
　　吾亦澹荡人，拂衣可同调。
　　黄河走东溟，白日落西海。逝川与流光，飘忽不相待。
　　春容舍我去，秋发已衰改。人生非寒松，年貌岂长在。
　　吾当乘云螭，吸景驻光彩。
　　松柏本孤直，难为桃李颜。昭昭严子陵，垂钓沧波间。
　　身将客星隐，心与浮云闲。长揖万乘君，还归富春山。
　　清风洒六合，邈然不可攀。使我长叹息，冥栖岩石间。
　　君平既弃世，世亦弃君平。观变穷太易，探元化群生。
　　寂寞缀道论，空帘闭幽情。驺虞不虚来，鸑鷟有时鸣。
　　安知天汉上，白日悬高名。海客去已久，谁人测沉冥。
　　胡关饶风沙，萧索竟终古。木落秋草黄，登高望戎虏。
　　荒城空大漠，边邑无遗堵。白骨横千霜，嵯峨蔽榛莽。
　　借问谁凌虐，天骄毒威武。赫怒我圣皇，劳师事鼙鼓。
　　阳和变杀气，发卒骚中土。三十六万人，哀哀泪如雨。
　　且悲就行役，安得营农圃。不见征戍儿，岂知关山苦。
　　李牧今不在，边人饲豺虎。
　　燕昭延郭隗，遂筑黄金台。剧辛方赵至，邹衍复齐来。
　　奈何青云士，弃我如尘埃。珠玉买歌笑，糟糠养贤才。
　　方知黄鹤举，千里独裴回。
　　宝剑双蛟龙，雪花照芙蓉。精光射天地，雷腾不可冲。
　　一去别金匣，飞沉失相从。风胡灭已久，所以潜其锋。
　　吴水深万丈，楚山邈千重。雌雄终不隔，神物会当逢。
　　金华牧羊儿，乃是紫烟客。我愿从之游，未去发已白。
　　不知繁华子，扰扰何所迫。昆山采琼蕊，可以炼精魄。
　　天津三月时，千门桃与李。朝为断肠花，暮逐东流水。
　　前水复后水，古今相续流。新人非旧人，年年桥上游。
　　鸡鸣海色动，谒帝罗公侯。月落西上阳，馀辉半城楼。
　　衣冠照云日，朝下散皇州。鞍马如飞龙，黄金络马头。
　　行人皆辟易，志气横嵩丘。入门上高堂，列鼎错珍羞。
　　香风引赵舞，清管随齐讴。七十紫鸳鸯，双双戏庭幽。
　　行乐争昼夜，自言度千秋。功成身不退，自古多愆尤。
　　黄犬空叹息，绿珠成衅仇。何如鸱夷子，散发棹扁舟。
　　西岳莲花山，迢迢见明星。素手把芙蓉，虚步蹑太清。
　　霓裳曳广带，飘拂升天行。邀我登云台，高揖卫叔卿。
　　恍恍与之去，驾鸿凌紫冥。俯视洛阳川，茫茫走胡兵。
　　流血涂野草，豺狼尽冠缨。
　　昔我游齐都，登华不注峰。兹山何峻秀，绿翠如芙蓉。
　　萧飒古仙人，了知是赤松。借予一白鹿，自挟两青龙。
　　含笑凌倒景，欣然愿相从。泣与亲友别，欲语再三咽。
　　勖君青松心，努力保霜雪。世路多险艰，白日欺红颜。
　　分手各千里，去去何时还。在世复几时，倏如飘风度。
　　空闻紫金经，白首愁相误。抚己忽自笑，沉吟为谁故。
　　名利徒煎熬，安得闲余步。终留赤玉舄，东上蓬莱路。
　　秦帝如我求，苍苍但烟雾。
　　郢客吟白雪，遗响飞青天。徒劳歌此曲，举世谁为传。
　　试为巴人唱，和者乃数千。吞声何足道，叹息空凄然。
　　秦水别陇首，幽咽多悲声。胡马顾朔雪，躞蹀长嘶鸣。
　　感物动我心，缅然含归情。昔视秋蛾飞，今见春蚕生。
　　袅袅桑柘叶，萋萋柳垂荣。急节谢流水，羁心摇悬旌。
　　挥涕且复去，恻怆何时平。
　　秋露白如玉，团团下庭绿。我行忽见之，寒早悲岁促。
　　人生鸟过目，胡乃自结束。景公一何愚，牛山泪相续。
　　物苦不知足，得陇又望蜀。人心若波澜，世路有屈曲。
　　三万六千日，夜夜当秉烛。
　　大车扬飞尘，亭午暗阡陌。中贵多黄金，连云开甲宅。
　　路逢斗鸡者，冠盖何辉赫。鼻息干虹蜺，行人皆怵惕。
　　世无洗耳翁，谁知尧与跖。
　　世道日交丧，浇风散淳源。不采芳桂枝，反栖恶木根。
　　所以桃李树，吐花竟不言。大运有兴没，群动争飞奔。
　　归来广成子，去入无穷门。
　　碧荷生幽泉，朝日艳且鲜。秋花冒绿水，密叶罗青烟。
　　秀色空绝世，馨香竟谁传。坐看飞霜满，凋此红芳年。
　　结根未得所，愿托华池边。
　　燕赵有秀色，绮楼青云端。眉目艳皎月，一笑倾城欢。
　　常恐碧草晚，坐泣秋风寒。纤手怨玉琴，清晨起长叹。
　　焉得偶君子，共乘双飞鸾。
　　容颜若飞电，时景如飘风。草绿霜已白，日西月复东。
　　华鬓不耐秋，飒然成衰蓬。古来贤圣人，一一谁成功。
　　君子变猿鹤，小人为沙虫。不及广成子，乘云驾轻鸿。
　　三季分战国，七雄成乱麻。王风何怨怒，世道终纷拏。
　　至人洞玄象，高举凌紫霞。仲尼欲浮海，吾祖之流沙。
　　圣贤共沦没，临歧胡咄嗟。
　　玄风变太古，道丧无时还。扰扰季叶人，鸡鸣趋四关。
　　但识金马门，谁知蓬莱山。白首死罗绮，笑歌无时闲。
　　绿酒哂丹液，青娥凋素颜。大儒挥金椎，琢之诗礼间。
　　苍苍三株树，冥目焉能攀。
　　郑客西入关，行行未能已。白马华山君，相逢平原里。
　　璧遗镐池君，明年祖龙死。秦人相谓曰，吾属可去矣。
　　一往桃花源，千春隔流水。
　　蓐收肃金气，西陆弦海月。秋蝉号阶轩，感物忧不歇。
　　良辰竟何许，大运有沦忽。天寒悲风生，夜久众星没。
　　恻恻不忍言，哀歌逮明发。
　　北溟有巨鱼，身长数千里。仰喷三山雪，横吞百川水。
　　凭陵随海运，燀赫因风起。吾观摩天飞，九万方未已。
　　羽檄如流星，虎符合专城。喧呼救边急，群鸟皆夜鸣。
　　白日曜紫微，三公运权衡。天地皆得一，澹然四海清。
　　借问此何为，答言楚征兵。渡泸及五月，将赴云南征。
　　怯卒非战士，炎方难远行。长号别严亲，日月惨光晶。
　　泣尽继以血，心摧两无声。困兽当猛虎，穷鱼饵奔鲸。
　　千去不一回，投躯岂全生。如何舞干戚，一使有苗平。
　　丑女来效颦，还家惊四邻。寿陵失本步，笑杀邯郸人。
　　一曲斐然子，雕虫丧天真。棘刺造沐猴，三年费精神。
　　功成无所用，楚楚且华身。大雅思文王，颂声久崩沦。
　　安得郢中质，一挥成斧斤。
　　抱玉入楚国，见疑古所闻。良宝终见弃，徒劳三献君。
　　直木忌先伐，芳兰哀自焚。盈满天所损，沉冥道为群。
　　东海沉碧水，西关乘紫云。鲁连及柱史，可以蹑清芬。
　　燕臣昔恸哭，五月飞秋霜。庶女号苍天，震风击齐堂。
　　精诚有所感，造化为悲伤。而我竟何辜，远身金殿傍。
　　浮云蔽紫闼，白日难回光。群沙秽明珠，众草凌孤芳。
　　古来共叹息，流泪空沾裳。
　　孤兰生幽园，众草共芜没。虽照阳春晖，复悲高秋月。
　　飞霜早淅沥，绿艳恐休歇。若无清风吹，香气为谁发。
　　登高望四海，天地何漫漫。霜被群物秋，风飘大荒寒。
　　荣华东流水，万事皆波澜。白日掩徂辉，浮云无定端。
　　梧桐巢燕雀，枳棘栖鸳鸾。且复归去来，剑歌行路难。
　　凤饥不啄粟，所食唯琅玕.焉能与群鸡，刺蹙争一餐。
　　朝鸣昆丘树，夕饮砥柱湍。归飞海路远，独宿天霜寒。
　　幸遇王子晋，结交青云端。怀恩未得报，感别空长叹。
　　朝弄紫沂海，夕披丹霞裳。挥手折若木，拂此西日光。
　　云卧游八极，玉颜已千霜。飘飘入无倪，稽首祈上皇。
　　呼我游太素，玉杯赐琼浆。一餐历万岁，何用还故乡。
　　永随长风去，天外恣飘扬。
　　摇裔双白鸥，鸣飞沧江流。宜与海人狎，岂伊云鹤俦。
　　寄形宿沙月，沿芳戏春洲。吾亦洗心者，忘机从尔游。
　　周穆八荒意，汉皇万乘尊。淫乐心不极，雄豪安足论。
　　西海宴王母，北宫邀上元。瑶水闻遗歌，玉怀竟空言。
　　灵迹成蔓草，徒悲千载魂。
　　绿萝纷葳蕤，缭绕松柏枝。草木有所托，岁寒尚不移。
　　奈何夭桃色，坐叹葑菲诗。玉颜艳红彩，云发非素丝。
　　君子恩已毕，贱妾将何为。
　　八荒驰惊飙，万物尽凋落。浮云蔽颓阳，洪波振大壑。
　　龙凤脱罔罟，飘摇将安托。去去乘白驹，空山咏场藿。
　　一百四十年，国容何赫然。隐隐五凤楼，峨峨横三川。
　　王侯象星月，宾客如云烟。斗鸡金宫里，蹴踘瑶台边。
　　举动摇白日，指挥回青天。当途何翕忽，失路长弃捐。
　　独有扬执戟，闭关草太玄。
　　桃花开东园，含笑夸白日。偶蒙东风荣，生此艳阳质。
　　岂无佳人色，但恐花不实。宛转龙火飞，零落早相失。
　　讵知南山松，独立自萧飋.
　　秦皇按宝剑，赫怒震威神。逐日巡海右，驱石驾沧津。
　　征卒空九宇，作桥伤万人。但求蓬岛药，岂思农鳸春。
　　力尽功不赡，千载为悲辛。
　　美人出南国，灼灼芙蓉姿。皓齿终不发，芳心空自持。
　　由来紫宫女，共妒青蛾眉。归去潇湘沚，沉吟何足悲。
　　宋国梧台东，野人得燕石。夸作天下珍，却哂赵王璧。
　　赵璧无缁磷，燕石非贞真。流俗多错误，岂知玉与珉。
　　殷后乱天纪，楚怀亦已昏。夷羊满中野，菉葹盈高门。
　　比干谏而死，屈平窜湘源。虎口何婉娈，女媭空婵媛。
　　彭咸久沦没，此意与谁论。
　　青春流惊湍，朱明骤回薄。不忍看秋蓬，飘扬竟何托。
　　光风灭兰蕙，白露洒葵藿。美人不我期，草木日零落。
　　战国何纷纷，兵戈乱浮云。赵倚两虎斗，晋为六卿分。
　　奸臣欲窃位，树党自相群。果然田成子，一旦杀齐君。
　　倚剑登高台，悠悠送春目。苍榛蔽层丘，琼草隐深谷。
　　凤鸟鸣西海，欲集无珍木。鸒斯得所居，蒿下盈万族。
　　晋风日已颓，穷途方恸哭。
　　齐瑟弹东吟，秦弦弄西音。慷慨动颜魄，使人成荒淫。
　　彼美佞邪子，婉娈来相寻。一笑双白璧，再歌千黄金。
　　珍色不贵道，讵惜飞光沉。安识紫霞客，瑶台鸣素琴。
　　越客采明珠，提携出南隅。清辉照海月，美价倾皇都。
　　献君君按剑，怀宝空长吁。鱼目复相哂，寸心增烦纡。
　　羽族禀万化，小大各有依。周周亦何辜，六翮掩不挥。
　　愿衔众禽翼，一向黄河飞。飞者莫我顾，叹息将安归。
　　我到巫山渚，寻古登阳台。天空彩云灭，地远清风来。
　　神女去已久，襄王安在哉。荒淫竟沦替，樵牧徒悲哀。
　　恻恻泣路歧，哀哀悲素丝。路歧有南北，素丝易变移。
　　万事固如此，人生无定期。田窦相倾夺，宾客互盈亏。
　　世途多翻覆，交道方嶮巇.斗酒强然诺，寸心终自疑。
　　张陈竟火灭，萧朱亦星离。众鸟集荣柯，穷鱼守枯池。
　　嗟嗟失权客，勤问何所规。

　　　　　　　　　　　　　　　　

卷一百六十二

卷162_1 「远别离」李白
　　远别离，古有皇英之二女，乃在洞庭之南，潇湘之浦。
　　海水直下万里深，谁人不言此离苦。日惨惨兮云冥冥，
　　猩猩啼烟兮鬼啸雨。我纵言之将何补，
　　皇穹窃恐不照余之忠诚。云凭凭兮欲吼怒，
　　尧舜当之亦禅禹。君失臣兮龙为鱼，权归臣兮鼠变虎。
　　或言尧幽囚，舜野死，九疑联绵皆相似，
　　重瞳孤坟竟何是。帝子泣兮绿云间，随风波兮去无还。
　　恸哭兮远望，见苍梧之深山。苍梧山崩湘水绝，
　　竹上之泪乃可灭。

卷162_2 「公无渡河」李白
　　黄河西来决昆仑，咆哮万里触龙门。波滔天，尧咨嗟。
　　大禹理百川，儿啼不窥家。杀湍湮洪水，九州始蚕麻。
　　其害乃去，茫然风沙。被发之叟狂而痴，
　　清晨临流欲奚为。旁人不惜妻止之，公无渡河苦渡之。
　　虎可搏，河难凭，公果溺死流海湄。有长鲸白齿若雪山，
　　公乎公乎挂罥于其间，箜篌所悲竟不还。

卷162_3 「蜀道难」李白
　　噫吁戏危乎高哉，蜀道之难难于上青天。蚕丛及鱼凫，
　　开国何茫然。尔来四万八千岁，不与秦塞通人烟。
　　西当太白有鸟道，可以横绝峨眉颠。地崩山摧壮士死，
　　然后天梯石栈相钩连。上有六龙回日之高标，
　　下有冲波逆折之回川。黄鹤之飞尚不得过，
　　猿猱欲度愁攀援。青泥何盘盘，百步九折萦岩峦。
　　扪参历井仰胁息，以手抚膺坐长叹。问君西游何时还，
　　畏途巉岩不可攀。但见悲鸟号古木，雄飞雌从绕林间。
　　又闻子规啼夜月，愁空山。蜀道之难难于上青天，
　　使人听此凋朱颜。连峰去天不盈尺，枯松倒挂倚绝壁。
　　飞湍瀑流争喧豗，砯崖转石万壑雷。其险也如此，
　　嗟尔远道之人胡为乎来哉。剑阁峥嵘而崔嵬，一夫当关，
　　万夫莫开。所守或匪亲，化为狼与豺。朝避猛虎，
　　夕避长蛇。磨牙吮血，杀人如麻。锦城虽云乐，
　　不如早还家。蜀道之难难于上青天，侧身西望长咨嗟。

卷162_4 「梁甫吟」李白
　　长啸梁甫吟，何时见阳春。君不见朝歌屠叟辞棘津，
　　八十西来钓渭滨。宁羞白发照清水，逢时吐气思经纶。
　　广张三千六百钓，风期暗与文王亲。大贤虎变愚不测，
　　当年颇似寻常人。君不见高阳酒徒起草中，
　　长揖山东隆准公。入门不拜骋雄辩，两女辍洗来趋风。
　　东下齐城七十二，指挥楚汉如旋蓬。狂客落魄尚如此，
　　何况壮士当群雄。我欲攀龙见明主，雷公砰訇震天鼓。
　　帝傍投壶多玉女，三时大笑开电光。倏烁晦冥起风雨，
　　阊阖九门不可通。以额扣关阍者怒，白日不照吾精诚，
　　杞国无事忧天倾。猰貐磨牙竞人肉，驺虞不折生草茎。
　　手接飞猱搏雕虎，侧足焦原未言苦。智者可卷愚者豪，
　　世人见我轻鸿毛。力排南山三壮士，齐相杀之费二桃。
　　吴楚弄兵无剧孟，亚夫咍尔为徒劳。梁甫吟，梁甫吟，
　　声正悲。张公两龙剑，神物合有时。风云感会起屠钓，
　　大人zj屼当安之。

卷162_5 「乌夜啼」李白
　　黄云城边乌欲栖，归飞哑哑枝上啼。机中织锦秦川女，
　　碧纱如烟隔窗语。停梭怅然忆远人，独宿孤房泪如雨。

卷162_6 「乌栖曲」李白
　　姑苏台上乌栖时，吴王宫里醉西施。吴歌楚舞欢未毕，
　　青山欲衔半边日。银箭金壶漏水多，起看秋月坠江波。
　　东方渐高奈乐何。

卷162_7 「战城南」李白
　　去年战桑干源，今年战葱河道。洗兵条支海上波，
　　放马天山雪中草。万里长征战，三军尽衰老。
　　匈奴以杀戮为耕作，古来唯见白骨黄沙田。
　　秦家筑城避胡处，汉家还有烽火然。烽火然不息，
　　征战无已时。野战格斗死，败马号鸣向天悲。
　　乌鸢啄人肠，衔飞上挂枯树枝。士卒涂草莽，
　　将军空尔为。乃知兵者是凶器，圣人不得已而用之。

卷162_8 「将进酒」李白
　　君不见黄河之水天上来，奔流到海不复回。
　　君不见高堂明镜悲白发，朝如青丝暮成雪。
　　人生得意须尽欢，莫使金樽空对月。天生我材必有用，
　　千金散尽还复来。烹羊宰牛且为乐，会须一饮三百杯。
　　岑夫子，丹丘生，将进酒，君莫停。与君歌一曲，
　　请君为我侧耳听。钟鼓馔玉不足贵，但愿长醉不愿醒。
　　古来圣贤皆寂寞，惟有饮者留其名。陈王昔时宴平乐，
　　斗酒十千恣欢谑。主人何为言少钱，径须沽取对君酌。
　　五花马，千金裘，呼儿将出换美酒，与尔同销万古愁。

卷162_9 「行行游且猎篇」李白
　　边城儿，生年不读一字书，但将游猎夸轻趫。
　　胡马秋肥宜白草，骑来蹑影何矜骄。金鞭拂雪挥鸣鞘，
　　半酣呼鹰出远郊。弓弯满月不虚发，双鶬迸落连飞髇.
　　海边观者皆辟易，猛气英风振沙碛。儒生不及游侠人，
　　白首下帷复何益。

卷162_10 「飞龙引二首」李白
　　黄帝铸鼎于荆山，炼丹砂。丹砂成黄金，
　　骑龙飞上太清家。云愁海思令人嗟，宫中彩女颜如花。
　　飘然挥手凌紫霞，从风纵体登鸾车。登鸾车，侍轩辕，
　　遨游青天中，其乐不可言。
　　鼎湖流水清且闲，轩辕去时有弓剑，古人传道留其间。
　　后宫婵娟多花颜，乘鸾飞烟亦不还，骑龙攀天造天关。
　　造天关，闻天语，长云河车载玉女。载玉女，过紫皇，
　　紫皇乃赐白兔所捣之药方，后天而老凋三光。
　　下视瑶池见王母，蛾眉萧飒如秋霜。

卷162_11 「天马歌」李白
　　天马来出月支窟，背为虎文龙翼骨。嘶青云，振绿发，
　　兰筋权奇走灭没。腾昆仑，历西极，四足无一蹶。
　　鸡鸣刷燕晡秣越，神行电迈蹑慌惚。天马呼，飞龙趋，
　　目明长庚臆双凫。尾如流星首渴乌，口喷红光汗沟朱。
　　曾陪时龙蹑天衢，羁金络月照皇都。逸气棱棱凌九区，
　　白璧如山谁敢沽。回头笑紫燕，但觉尔辈愚。天马奔，
　　恋君轩，駷跃惊矫浮云翻。万里足踯躅，遥瞻阊阖门。
　　不逢寒风子，谁采逸景孙。白云在青天，丘陵远崔嵬。
　　盐车上峻坂，倒行逆施畏日晚。伯乐翦拂中道遗，
　　少尽其力老弃之。愿逢田子方，恻然为我悲。
　　虽有玉山禾，不能疗苦饥。严霜五月凋桂枝，
　　伏枥衔冤摧两眉。请君赎献穆天子，犹堪弄影舞瑶池。

卷162_12 「行路难三首」李白
　　金樽清酒斗十千，玉盘珍羞直万钱。停杯投箸不能食，
　　拔剑四顾心茫然。欲渡黄河冰塞川，将登太行雪满山。
　　闲来垂钓碧溪上，忽复乘舟梦日边。行路难，行路难，
　　多歧路，今安在。长风破浪会有时，直挂云帆济沧海。
　　大道如青天，我独不得出。羞逐长安社中儿，
　　赤鸡白狗赌梨栗。弹剑作歌奏苦声，曳裾王门不称情。
　　淮阴市井笑韩信，汉朝公卿忌贾生。
　　君不见昔时燕家重郭隗，拥篲折节无嫌猜。
　　剧辛乐毅感恩分，输肝剖胆效英才。昭王白骨萦烂草，
　　谁人更扫黄金台。行路难，归去来。
　　有耳莫洗颍川水，有口莫食首阳蕨。含光混世贵无名，
　　何用孤高比云月。吾观自古贤达人，功成不退皆殒身。
　　子胥既弃吴江上，屈原终投湘水滨。陆机雄才岂自保，
　　李斯税驾苦不早。华亭鹤唳讵可闻，上蔡苍鹰何足道。
　　君不见吴中张翰称达生，秋风忽忆江东行。
　　且乐生前一杯酒，何须身后千载名。

卷162_13 「长相思」李白
　　长相思，在长安。络纬秋啼金井阑，微霜凄凄簟色寒。
　　孤灯不明思欲绝，卷帷望月空长叹，美人如花隔云端。
　　上有青冥之长天，下有渌水之波澜。天长路远魂飞苦，
　　梦魂不到关山难。长相思，摧心肝。

卷162_14 「上留田行」李白
　　行至上留田，孤坟何峥嵘。积此万古恨，春草不复生。
　　悲风四边来，肠断白杨声。借问谁家地，埋没蒿里茔。
　　古老向余言，言是上留田，蓬科马鬣今已平。
　　昔之弟死兄不葬，他人于此举铭旌。一鸟死，百鸟鸣。
　　一兽走，百兽惊。桓山之禽别离苦，欲去回翔不能征。
　　田氏仓卒骨肉分，青天白日摧紫荆。交柯之木本同形，
　　东枝憔悴西枝荣。无心之物尚如此，参商胡乃寻天兵。
　　孤竹延陵，让国扬名。高风缅邈，颓波激清。
　　尺布之谣，塞耳不能听。

卷162_15 「春日行」李白
　　深宫高楼入紫清，金作蛟龙盘绣楹。佳人当窗弄白日，
　　弦将手语弹鸣筝。春风吹落君王耳，此曲乃是升天行。
　　因出天池泛蓬瀛，楼船蹙沓波浪惊。三千双蛾献歌笑，
　　挝钟考鼓宫殿倾，万姓聚舞歌太平。我无为，人自宁。
　　三十六帝欲相迎，仙人飘翩下云輧。帝不去，留镐京。
　　安能为轩辕，独往入窅冥。小臣拜献南山寿，
　　陛下万古垂鸿名。

卷162_16 「前有一樽酒行二首」李白
　　春风东来忽相过，金樽渌酒生微波。落花纷纷稍觉多，
　　美人欲醉朱颜酡。青轩桃李能几何，流光欺人忽蹉跎。
　　君起舞，日西夕。当年意气不肯平，白发如丝叹何益。
　　琴奏龙门之绿桐，玉壶美酒清若空。催弦拂柱与君饮，
　　看朱成碧颜始红。胡姬貌如花，当垆笑春风。笑春风，
　　舞罗衣，君今不醉将安归。

卷162_17 「夜坐吟」李白
　　冬夜夜寒觉夜长，沉吟久坐坐北堂。冰合井泉月入闺，
　　金缸青凝照悲啼。金缸灭，啼转多。掩妾泪，听君歌。
　　歌有声，妾有情。情声合，两无违。一语不入意，
　　从君万曲梁尘飞。

卷162_18 「野田黄雀行」李白
　　游莫逐炎洲翠，栖莫近吴宫燕。吴宫火起焚巢窠，
　　炎洲逐翠遭网罗。萧条两翅蓬蒿下，纵有鹰鹯奈若何。

卷162_19 「箜篌谣」李白
　　攀天莫登龙，走山莫骑虎。贵贱结交心不移，
　　唯有严陵及光武。周公称大圣，管蔡宁相容。
　　汉谣一斗粟，不与淮南舂。兄弟尚路人，吾心安所从。
　　他人方寸间，山海几千重。轻言托朋友，对面九疑峰。
　　开花必早落，桃李不如松。管鲍久已死，何人继其踪。

卷162_20 「雉朝飞」李白
　　麦陇青青三月时，白雉朝飞挟两雌。锦衣绣翼何离褷，
　　犊牧采薪感之悲。春天和，白日暖。啄食饮泉勇气满，
　　争雄斗死绣颈断。雉子班奏急管弦，倾心酒美尽玉碗。
　　枯杨枯杨尔生稊，我独七十而孤栖。弹弦写恨意不尽，
　　瞑目归黄泥。

卷162_21 「上云乐」李白
　　金天之西，白日所没。康老胡雏，生彼月窟。巉岩容仪，
　　戍削风骨。碧玉炅炅双目瞳，黄金拳拳两鬓红。
　　华盖垂下睫，嵩岳临上唇。不睹诡谲貌，岂知造化神。
　　大道是文康之严父，元气乃文康之老亲。抚顶弄盘古，
　　推车转天轮。云见日月初生时，铸冶火精与水银。
　　阳乌未出谷，顾兔半藏身。女娲戏黄土，团作愚下人。
　　散在六合间，濛濛若沙尘。生死了不尽，
　　谁明此胡是仙真。西海栽若木，东溟植扶桑。
　　别来几多时，枝叶万里长。中国有七圣，半路颓洪荒。
　　陛下应运起，龙飞入咸阳。赤眉立盆子，白水兴汉光。
　　叱咤四海动，洪涛为簸扬。举足蹋紫微，天关自开张。
　　老胡感至德，东来进仙倡。五色师子，九苞凤凰。
　　是老胡鸡犬，鸣舞飞帝乡。淋漓飒沓，进退成行。
　　能胡歌，献汉酒。跪双膝，立两肘。散花指天举素手。
　　拜龙颜，献圣寿。北斗戾，南山摧。
　　天子九九八十一万岁，长倾万岁杯。

卷162_22 「白鸠辞（一作夷则格上白鸠拂舞辞）」李白
　　铿鸣钟，考朗鼓。歌白鸠，引拂舞。白鸠之白谁与邻，
　　霜衣雪襟诚可珍。含哺七子能平均。食不噎，性安驯。
　　首农政，鸣阳春。天子刻玉杖，镂形赐耆人。
　　白鹭之白非纯真，外洁其色心匪仁。阙五德，无司晨，
　　胡为啄我葭下之紫鳞。鹰鹯雕鹗，贪而好杀。
　　凤凰虽大圣，不愿以为臣。

卷162_23 「日出行（一作日出入行）」李白
　　日出东方隈，似从地底来。历天又入海，
　　六龙所舍安在哉。其始与终古不息，
　　人非元气安得与之久裴徊。草不谢荣于春风，
　　木不怨落于秋天。谁挥鞭策驱四运，万物兴歇皆自然。
　　羲和羲和，汝奚汩没于荒淫之波。鲁阳何德，驻景挥戈。
　　逆道违天，矫诬实多。吾将囊括大块，浩然与溟涬同科。

卷162_24 「胡无人」李白
　　严风吹霜海草凋，筋干精坚胡马骄。汉家战士三十万，
　　将军兼领霍嫖姚。流星白羽腰间插，剑花秋莲光出匣。
　　天兵照雪下玉关，虏箭如沙射金甲。云龙风虎尽交回，
　　太白入月敌可摧。敌可摧，旄头灭，履胡之肠涉胡血。
　　悬胡青天上，埋胡紫塞傍。胡无人，汉道昌。

卷162_25 「北风行」李白
　　烛龙栖寒门，光曜犹旦开。日月照之何不及此，
　　唯有北风号怒天上来。燕山雪花大如席，
　　片片吹落轩辕台。幽州思妇十二月，停歌罢笑双蛾摧。
　　倚门望行人，念君长城苦寒良可哀。别时提剑救边去，
　　遗此虎纹金鞞靫.中有一双白羽箭，蜘蛛结网生尘埃。
　　箭空在，人今战死不复回。不忍见此物，焚之已成灰。
　　黄河捧土尚可塞，北风雨雪恨难裁。

卷162_26 「侠客行」李白
　　赵客缦胡缨，吴钩霜雪明。银鞍照白马，飒沓如流星。
　　十步杀一人，千里不留行。事了拂衣去，深藏身与名。
　　闲过信陵饮，脱剑膝前横。将炙啖朱亥，持觞劝侯嬴。
　　三杯吐然诺，五岳倒为轻。眼花耳热后，意气素霓生。
　　救赵挥金槌，邯郸先震惊。千秋二壮士，煊赫大梁城。
　　纵死侠骨香，不惭世上英。谁能书閤下，白首太玄经。

　　　　　　　　　　　　　　　　

卷一百六十三

卷163_1 「关山月」李白
　　明月出天山，苍茫云海间。长风几万里，吹度玉门关。
　　汉下白登道，胡窥青海湾。由来征战地，不见有人还。
　　戍客望边色，思归多苦颜。高楼当此夜，叹息未应闲。

卷163_2 「独漉篇」李白
　　独漉水中泥，水浊不见月。不见月尚可，水深行人没。
　　越鸟从南来，胡鹰亦北渡。我欲弯弓向天射，
　　惜其中道失归路。落叶别树，飘零随风。客无所托，
　　悲与此同。罗帏舒卷，似有人开。明月直入，无心可猜。
　　雄剑挂壁，时时龙鸣。不断犀象，绣涩苔生。国耻未雪，
　　何由成名。神鹰梦泽，不顾鸱鸢。为君一击，鹏抟九天。

卷163_3 「登高丘而望远」李白
　　登高丘，望远海。六鳌骨已霜，三山流安在。
　　扶桑半摧折，白日沈光彩。银台金阙如梦中，
　　秦皇汉武空相待。精卫费木石，鼋鼍无所凭。
　　君不见骊山茂陵尽灰灭，牧羊之子来攀登。盗贼劫宝玉，
　　精灵竟何能。穷兵黩武今如此，鼎湖飞龙安可乘。

卷163_4 「阳春歌」李白
　　长安白日照春空，绿杨结烟垂袅风。披香殿前花始红，
　　流芳发色绣户中。绣户中，相经过。飞燕皇后轻身舞，
　　紫宫夫人绝世歌。圣君三万六千日，岁岁年年奈乐何。

卷163_5 「杨叛儿」李白
　　君歌杨叛儿，妾劝新丰酒。何许最关人，乌啼白门柳。
　　乌啼隐杨花，君醉留妾家。博山炉中沉香火，
　　双烟一气凌紫霞。

卷163_6 「双燕离」李白
　　双燕复双燕，双飞令人羡。玉楼珠阁不独栖，
　　金窗绣户长相见。柏梁失火去，因入吴王宫。
　　吴宫又焚荡，雏尽巢亦空。憔悴一身在，孀雌忆故雄。
　　双飞难再得，伤我寸心中。

卷163_7 「山人劝酒」李白
　　苍苍云松，落落绮皓。春风尔来为阿谁，
　　蝴蝶忽然满芳草。秀眉霜雪颜桃花，骨青髓绿长美好。
　　称是秦时避世人，劝酒相欢不知老。各守麋鹿志，
　　耻随龙虎争。欻起佐太子，汉王乃复惊。顾谓戚夫人，
　　彼翁羽翼成。归来商山下，泛若云无情。举觞酹巢由，
　　洗耳何独清。浩歌望嵩岳，意气还相倾。

卷163_8 「于阗采花」李白
　　于阗采花人，自言花相似。明妃一朝西入胡，
　　胡中美女多羞死。乃知汉地多名姝，胡中无花可方比。
　　丹青能令丑者妍，无盐翻在深宫里。
　　自古妒蛾眉，胡沙埋皓齿。

卷163_9 「鞠歌行」李白
　　玉不自言如桃李，鱼目笑之卞和耻。楚国青蝇何太多，
　　连城白璧遭谗毁。荆山长号泣血人，忠臣死为刖足鬼。
　　听曲知甯戚，夷吾因小妻。秦穆五羊皮，买死百里奚。
　　洗拂青云上，当时贱如泥。朝歌鼓刀叟，虎变磻溪中。
　　一举钓六合，遂荒营丘东。平生渭水曲，谁识此老翁。
　　奈何今之人，双目送飞鸿。

卷163_10 「幽涧泉」李白
　　拂彼白石，弹吾素琴。幽涧愀兮流泉深，
　　善手明徽高张清。心寂历似千古，松飕飗兮万寻。
　　中见愁猿吊影而危处兮，叫秋木而长吟。
　　客有哀时失职而听者，泪淋浪以沾襟。乃缉商缀羽，
　　潺湲成音。吾但写声发情于妙指，殊不知此曲之古今。
　　幽涧泉，鸣深林。

卷163_11 「王昭君二首」李白
　　汉家秦地月，流影照明妃。一上玉关道，天涯去不归。
　　汉月还从东海出，明妃西嫁无来日。燕支长寒雪作花，
　　蛾眉憔悴没胡沙。生乏黄金枉图画，死留青冢使人嗟。
　　昭君拂玉鞍，上马啼红颊。今日汉宫人，明朝胡地妾。

卷163_12 「中山孺子妾歌」李白
　　中山孺子妾，特以色见珍。虽然不如延年妹，
　　亦是当时绝世人。桃李出深井，花艳惊上春。
　　一贵复一贱，关天岂由身。芙蓉老秋霜，团扇羞网尘。
　　戚姬髡发入舂市，万古共悲辛。

卷163_13 「荆州歌」李白
　　白帝城边足风波，瞿塘五月谁敢过。荆州麦熟茧成蛾，
　　缲丝忆君头绪多。拨谷飞鸣奈妾何。

卷163_14 「雉子斑（一作设辟邪伎鼓吹雉子斑曲辞）」李白
　　辟邪伎作鼓吹惊，雉子班之奏曲成，喔咿振迅欲飞鸣。
　　扇锦翼，雄风生。双雌同饮啄，趫悍谁能争。
　　乍向草中耿介死，不求黄金笼下生。天地至广大，
　　何惜遂物情。善卷让天子，务光亦逃名。所贵旷士怀，
　　朗然合太清。

卷163_15 「相逢行」李白
　　相逢红尘内，高揖黄金鞭。万户垂杨里，君家阿那边。

卷163_16 「有所思（一作古有所思行）」李白
　　我思仙人乃在碧海之东隅。海寒多天风，
　　白波连山倒蓬壶。长鲸喷涌不可涉，抚心茫茫泪如珠。
　　西来青鸟东飞去，愿寄一书谢麻姑。

卷163_17 「久别离」李白
　　别来几春未还家，玉窗五见樱桃花。况有锦字书，
　　开缄使人嗟。至此肠断彼心绝。云鬟绿鬓罢梳结，
　　愁如回飙乱白雪。去年寄书报阳台，今年寄书重相催。
　　东风兮东风，为我吹行云使西来。待来竟不来，
　　落花寂寂委青苔。

卷163_18 「白头吟」李白
　　锦水东北流，波荡双鸳鸯。雄巢汉宫树，雌弄秦草芳。
　　宁同万死碎绮翼，不忍云间两分张。此时阿娇正娇妒，
　　独坐长门愁日暮。但愿君恩顾妾深，岂惜黄金买词赋。
　　相如作赋得黄金，丈夫好新多异心。一朝将聘茂陵女，
　　文君因赠白头吟。东流不作西归水，落花辞条羞故林。
　　兔丝固无情，随风任倾倒。谁使女萝枝，而来强萦抱。
　　两草犹一心，人心不如草。莫卷龙须席，从他生网丝。
　　且留琥珀枕，或有梦来时。覆水再收岂满杯，
　　弃妾已去难重回。古来得意不相负，只今惟见青陵台。

卷163_19 「采莲曲」李白
　　若耶溪傍采莲女，笑隔荷花共人语。日照新妆水底明，
　　风飘香袂空中举。岸上谁家游冶郎，三三五五映垂杨。
　　紫骝嘶入落花去，见此踟蹰空断肠。

卷163_20 「临江王节士歌」李白
　　洞庭白波木叶稀，燕鸿始入吴云飞。吴云寒，燕鸿苦。
　　风号沙宿潇湘浦，节士悲秋泪如雨。白日当天心，
　　照之可以事明主。壮士愤，雄风生。安得倚天剑，
　　跨海斩长鲸。

卷163_21 「司马将军歌（以代陇上健儿陈安）」李白
　　狂风吹古月，窃弄章华台。北落明星动光彩，
　　南征猛将如云雷。手中电击倚天剑，直斩长鲸海水开。
　　我见楼船壮心目，颇似龙骧下三蜀。扬兵习战张虎旗，
　　江中白浪如银屋。身居玉帐临河魁，紫髯若戟冠崔嵬，
　　细柳开营揖天子，始知灞上为婴孩。羌笛横吹阿亸回，
　　向月楼中吹落梅。将军自起舞长剑，壮士呼声动九垓。
　　功成献凯见明主，丹青画像麒麟台。

卷163_22 「君道曲（梁之雅歌有五篇，今作一章）」李白
　　大君若天覆，广运无不至。轩后爪牙尝先太山稽，
　　如心之使臂。小白鸿翼于夷吾，刘葛鱼水本无二。
　　土校可成墙，积德为厚地。

卷163_23 「结袜子」李白
　　燕南壮士吴门豪，筑中置铅鱼隐刀。
　　感君恩重许君命，太山一掷轻鸿毛。

卷163_24 「结客少年场行」李白
　　紫燕黄金瞳，啾啾摇绿騣.平明相驰逐，结客洛门东。
　　少年学剑术，凌轹白猿公。珠袍曳锦带，匕首插吴鸿。
　　由来万夫勇，挟此生雄风。托交从剧孟，买醉入新丰。
　　笑尽一杯酒，杀人都市中。羞道易水寒，从令日贯虹。
　　燕丹事不立，虚没秦帝宫。舞阳死灰人，安可与成功。

卷163_25 「长干行二首（下篇一作张潮。黄庭坚作李益诗）」李白
　　妾发初覆额，折花门前剧。郎骑竹马来，绕床弄青梅。
　　同居长干里，两小无嫌猜。十四为君妇，羞颜未尝开。
　　低头向暗壁，千唤不一回。十五始展眉，愿同尘与灰。
　　常存抱柱信，岂上望夫台。十六君远行，瞿塘滟滪堆。
　　五月不可触，猿声天上哀。门前迟行迹，一一生绿苔。
　　苔深不能扫，落叶秋风早。八月胡蝶来，双飞西园草。
　　感此伤妾心，坐愁红颜老。早晚下三巴，预将书报家。
　　相迎不道远，直至长风沙。
　　忆妾深闺里，烟尘不曾识。嫁与长干人，沙头候风色。
　　五月南风兴，思君下巴陵。八月西风起，想君发扬子。
　　去来悲如何，见少离别多。湘潭几日到，妾梦越风波。
　　昨夜狂风度，吹折江头树。淼淼暗无边，行人在何处。
　　好乘浮云骢，佳期兰渚东。鸳鸯绿蒲上，翡翠锦屏中。
　　自怜十五馀，颜色桃花红。那作商人妇，愁水复愁风。

卷163_26 「古朗月行」李白
　　小时不识月，呼作白玉盘。又疑瑶台镜，飞在白云端。
　　仙人垂两足，桂树作团团。白兔捣药成，问言与谁餐。
　　蟾蜍蚀圆影，大明夜已残。羿昔落九乌，天人清且安。
　　阴精此沦惑，去去不足观。忧来其如何，凄怆摧心肝。

卷163_27 「上之回」李白
　　三十六离宫，楼台与天通。阁道步行月，美人愁烟空。
　　恩疏宠不及，桃李伤春风。淫乐意何极，金舆向回中。
　　万乘出黄道，千旗扬彩虹。前军细柳北，后骑甘泉东。
　　岂问渭川老，宁邀襄野童。但慕瑶池宴，归来乐未穷。

卷163_28 「独不见」李白
　　白马谁家子，黄龙边塞儿。天山三丈雪，岂是远行时。
　　春蕙忽秋草，莎鸡鸣西池。风摧寒棕响，月入霜闺悲。
　　忆与君别年，种桃齐蛾眉。桃今百馀尺，花落成枯枝。
　　终然独不见，流泪空自知。

卷163_29 「白纻辞三首」李白
　　扬清歌，发皓齿，北方佳人东邻子。且吟白纻停绿水，
　　长袖拂面为君起。寒云夜卷霜海空，胡风吹天飘塞鸿。
　　玉颜满堂乐未终，馆娃日落歌吹濛。
　　月寒江清夜沉沉，美人一笑千黄金。垂罗舞縠扬哀音，
　　郢中白雪且莫吟，子夜吴歌动君心。动君心，冀君赏。
　　愿作天池双鸳鸯，一朝飞去青云上。
　　吴刀剪彩缝舞衣，明妆丽服夺春晖。扬眉转袖若雪飞，
　　倾城独立世所稀。激楚结风醉忘归，高堂月落烛已微，
　　玉钗挂缨君莫违。

卷163_30 「鸣雁行」李白
　　胡雁鸣，辞燕山，昨发委羽朝度关。一一衔芦枝，
　　南飞散落天地间，连行接翼往复还。客居烟波寄湘吴，
　　凌霜触雪毛体枯。畏逢矰缴惊相呼，闻弦虚坠良可吁。
　　君更弹射何为乎。

卷163_31 「妾薄命」李白
　　汉帝宠阿娇，贮之黄金屋。咳唾落九天，随风生珠玉。
　　宠极爱还歇，妒深情却疏。长门一步地，不肯暂回车。
　　雨落不上天，水覆难再收。君情与妾意，各自东西流。
　　昔日芙蓉花，今成断根草。以色事他人，能得几时好。

卷163_32 「幽州胡马客歌」李白
　　幽州胡马客，绿眼虎皮冠。笑拂两只箭，万人不可干。
　　弯弓若转月，白雁落云端。双双掉鞭行，游猎向楼兰。
　　出门不顾后，报国死何难。天骄五单于，狼戾好凶残。
　　牛马散北海，割鲜若虎餐。虽居燕支山，不道朔雪寒。
　　妇女马上笑，颜如赪玉盘。翻飞射鸟兽，花月醉雕鞍。
　　旄头四光芒，争战若蜂攒。白刃洒赤血，流沙为之丹。
　　名将古谁是，疲兵良可叹。何时天狼灭，父子得闲安。

　　　　　　　　　　　　　　　　

卷一百六十四

卷164_1 「门有车马客行」李白
　　门有车马宾，金鞍曜朱轮。谓从丹霄落，乃是故乡亲。
　　呼儿扫中堂，坐客论悲辛。对酒两不饮，停觞泪盈巾。
　　叹我万里游，飘飘三十春。空谈帝王略，紫绶不挂身。
　　雄剑藏玉匣，阴符生素尘。廓落无所合，流离湘水滨。
　　借问宗党间，多为泉下人。生苦百战役，死托万鬼邻。
　　北风扬胡沙，埋翳周与秦。大运且如此，苍穹宁匪仁。
　　恻怆竟何道，存亡任大钧。

卷164_2 「君子有所思行」李白
　　紫阁连终南，青冥天倪色。凭崖望咸阳，宫阙罗北极。
　　万井惊画出，九衢如弦直。渭水银河清，横天流不息。
　　朝野盛文物，衣冠何翕赩.厩马散连山，军容威绝域。
　　伊皋运元化，卫霍输筋力。歌钟乐未休，荣去老还逼。
　　圆光过满缺，太阳移中昃。不散东海金，何争西飞匿。
　　无作牛山悲，恻怆泪沾臆。

卷164_3 「东海有勇妇（代关中有贤女）」李白
　　梁山感杞妻，恸哭为之倾。金石忽暂开，都由激深情。
　　东海有勇妇，何惭苏子卿。学剑越处子，超然若流星。
　　损躯报夫仇，万死不顾生。白刃耀素雪，苍天感精诚。
　　十步两躩跃，三呼一交兵。斩首掉国门，蹴踏五藏行。
　　豁此伉俪愤，粲然大义明。北海李使君，飞章奏天庭。
　　舍罪警风俗，流芳播沧瀛。名在列女籍，竹帛已光荣。
　　淳于免诏狱，汉主为缇萦。津妾一棹歌，脱父于严刑。
　　十子若不肖，不如一女英。豫让斩空衣，有心竟无成。
　　要离杀庆忌，壮夫所素轻。妻子亦何辜，焚之买虚声。
　　岂如东海妇，事立独扬名。

卷164_4 「黄葛篇」李白
　　黄葛生洛溪，黄花自绵幂。青烟蔓长条，缭绕几百尺。
　　闺人费素手，采缉作絺绤。缝为绝国衣，远寄日南客。
　　苍梧大火落，暑服莫轻掷。此物虽过时，是妾手中迹。

卷164_5 「白马篇」李白
　　龙马花雪毛，金鞍五陵豪。秋霜切玉剑，落日明珠袍。
　　斗鸡事万乘，轩盖一何高。弓摧南山虎，手接太行猱。
　　酒后竞风采，三杯弄宝刀。杀人如剪草，剧孟同游遨。
　　发愤去函谷，从军向临洮。叱咤万战场，匈奴尽奔逃。
　　归来使酒气，未肯拜萧曹。羞入原宪室，荒淫隐蓬蒿。

卷164_6 「凤吹笙曲（一作凤笙篇送别）」李白
　　仙人十五爱吹笙，学得昆丘彩凤鸣。始闻炼气餐金液，
　　复道朝天赴玉京。玉京迢迢几千里，凤笙去去无穷已。
　　欲叹离声发绛唇，更嗟别调流纤指。此时惜别讵堪闻，
　　此地相看未忍分。重吟真曲和清吹，却奏仙歌响绿云。
　　绿云紫气向函关，访道应寻缑氏山。莫学吹笙王子晋，
　　一遇浮丘断不还。

卷164_7 「怨歌行（长安见内人出嫁，友人令余代为之）」李白
　　十五入汉宫，花颜笑春红。君王选玉色，侍寝金屏中。
　　荐枕娇夕月，卷衣恋春风。宁知赵飞燕，夺宠恨无穷。
　　沉忧能伤人，绿鬓成霜蓬。一朝不得意，世事徒为空。
　　鹔鹴换美酒，舞衣罢雕龙。寒苦不忍言，为君奏丝桐。
　　肠断弦亦绝，悲心夜忡忡。

卷164_8 「塞下曲六首」李白
　　五月天山雪，无花只有寒。笛中闻折柳，春色未曾看。
　　晓战随金鼓，宵眠抱玉鞍。愿将腰下剑，直为斩楼兰。
　　天兵下北荒，胡马欲南饮。横戈从百战，直为衔恩甚。
　　握雪海上餐，拂沙陇头寝。何当破月氏，然后方高枕。
　　骏马似风飙，鸣鞭出渭桥。弯弓辞汉月，插羽破天骄。
　　阵解星芒尽，营空海雾消。功成画麟阁，独有霍嫖姚。
　　白马黄金塞，云砂绕梦思。那堪愁苦节，远忆边城儿。
　　萤飞秋窗满，月度霜闺迟。摧残梧桐叶，萧飒沙棠枝。
　　无时独不见，流泪空自知。
　　塞虏乘秋下，天兵出汉家。将军分虎竹，战士卧龙沙。
　　边月随弓影，胡霜拂剑花。玉关殊未入，少妇莫长嗟。
　　烽火动沙漠，连照甘泉云。汉皇按剑起，还召李将军。
　　兵气天上合，鼓声陇底闻。横行负勇气，一战净妖氛。

卷164_9 「来日大难」李白
　　来日一身，携粮负薪。道长食尽，苦口焦唇。今日醉饱，
　　乐过千春。仙人相存，诱我远学。海凌三山，陆憩五岳。
　　乘龙天飞，目瞻两角。授以仙药，金丹满握。蟪蛄蒙恩，
　　深愧短促。思填东海，强衔一木。道重天地，轩师广成。
　　蝉翼九五，以求长生。下士大笑，如苍蝇声。

卷164_10 「塞上曲」李白
　　大汉无中策，匈奴犯渭桥。五原秋草绿，胡马一何骄。
　　命将征西极，横行阴山侧。燕支落汉家，妇女无华色。
　　转战渡黄河，休兵乐事多。萧条清万里，瀚海寂无波。

卷164_11 「玉阶怨」李白
　　玉阶生白露，夜久侵罗袜。却下水晶帘，玲珑望秋月。

卷164_12 「襄阳曲四首」李白
　　襄阳行乐处，歌舞白铜鞮.江城回渌水，花月使人迷。
　　山公醉酒时，酩酊高阳下。头上白接z5，倒著还骑马。
　　岘山临汉江，水绿沙如雪。上有堕泪碑，青苔久磨灭。
　　且醉习家池，莫看堕泪碑。山公欲上马，笑杀襄阳儿。

卷164_33 「大堤曲」李白
　　汉水临襄阳，花开大堤暖。佳期大堤下，泪向南云满。
　　春风无复情，吹我梦魂散。不见眼中人，天长音信断。

卷164_34 「宫中行乐词八首」李白
　　小小生金屋，盈盈在紫微。山花插宝髻，石竹绣罗衣。
　　每出深宫里，常随步辇归。只愁歌舞散，化作彩云飞。
　　柳色黄金嫩，梨花白雪香。玉楼巢翡翠，金殿锁鸳鸯。
　　选妓随雕辇，征歌出洞房。宫中谁第一，飞燕在昭阳。
　　卢橘为秦树，蒲萄出汉宫。烟花宜落日，丝管醉春风。
　　笛奏龙吟水，箫鸣凤下空。君王多乐事，还与万方同。
　　玉树春归日，金宫乐事多。后庭朝未入，轻辇夜相过。
　　笑出花间语，娇来竹下歌。莫教明月去，留著醉嫦娥。
　　绣户香风暖，纱窗曙色新。宫花争笑日，池草暗生春。
　　绿树闻歌鸟，青楼见舞人。昭阳桃李月，罗绮自相亲。
　　今日明光里，还须结伴游。春风开紫殿，天乐下朱楼。
　　艳舞全知巧，娇歌半欲羞。更怜花月夜，宫女笑藏钩。
　　寒雪梅中尽，春风柳上归。宫莺娇欲醉，檐燕语还飞。
　　迟日明歌席，新花艳舞衣。晚来移彩仗，行乐泥光辉。
　　水绿南薰殿，花红北阙楼。莺歌闻太液，凤吹绕瀛洲。
　　素女鸣珠佩，天人弄彩球。今朝风日好，宜入未央游。

卷164_35 「清平调词三首」李白
　　云想衣裳花相容，春风拂槛露华浓。
　　若非群玉山头见，会向瑶台月下逢。
　　一枝秾艳露凝香，云雨巫山枉断肠。
　　借问汉宫谁得似，可怜飞燕倚新妆。
　　名花倾国两相欢，长得君王带笑看。
　　解释春风无限恨，沉香亭北倚阑干。

卷164_36 「入朝曲（一作鼓吹入朝曲）」李白
　　金陵控海浦，渌水带吴京。铙歌列骑吹，飒沓引公卿。
　　槌钟速严妆，伐鼓启重城。天子凭玉几，剑履若云行。
　　日出照万户，簪裾烂明星。朝罢沐浴闲，遨游阆风亭。
　　济济双阙下，欢娱乐恩荣。

卷164_37 「秦女休行（魏协律都尉左延年所作，今拟之）」李白
　　西门秦氏女，秀色如琼花。手挥白杨刀，清昼杀雠家。
　　罗袖洒赤血，英气凌紫霞。直上西山去，关吏相邀遮。
　　婿为燕国王，身被诏狱加。犯刑若履虎，不畏落爪牙。
　　素颈未及断，摧眉伏泥沙。金鸡忽放赦，大辟得宽赊。
　　何惭聂政姊，万古共惊嗟。

卷164_38 「秦女卷衣」李白
　　天子居未央，妾侍卷衣裳。顾无紫宫宠，敢拂黄金床。
　　水至亦不去，熊来尚可当。微身奉日月，飘若萤之光。
　　愿君采葑菲，无以下体妨。

卷164_39 「东武吟」李白
　　好古笑流俗，素闻贤达风。方希佐明主，长揖辞成功。
　　白日在高天，回光烛微躬。恭承凤凰诏，欻起云萝中。
　　清切紫霄迥，优游丹禁通。君王赐颜色，声价凌烟虹。
　　乘舆拥翠盖，扈从金城东。宝马丽绝景，锦衣入新丰。
　　依岩望松雪，对酒鸣丝桐。因学扬子云，献赋甘泉宫。
　　天书美片善，清芬播无穷。归来入咸阳，谈笑皆王公。
　　一朝去金马，飘落成飞蓬。宾客日疏散，玉樽亦已空。
　　才力犹可倚，不惭世上雄。闲作东武吟，曲尽情未终。
　　书此谢知己，吾寻黄绮翁。

卷164_40 「邯郸才人嫁为厮养卒妇」李白
　　妾本崇台女，扬蛾入丹阙。自倚颜如花，宁知有凋歇。
　　一辞玉阶下，去若朝云没。每忆邯郸城，深宫梦秋月。
　　君王不可见，惆怅至明发。

卷164_41 「出自蓟北门行」李白
　　虏阵横北荒，胡星耀精芒。羽书速惊电，烽火昼连光。
　　虎竹救边急，戎车森已行。明主不安席，按剑心飞扬。
　　推毂出猛将，连旗登战场。兵威冲绝幕，杀气凌穹苍。
　　列卒赤山下，开营紫塞傍。孟冬风沙紧，旌旗飒凋伤。
　　画角悲海月，征衣卷天霜。挥刃斩楼兰，弯弓射贤王。
　　单于一平荡，种落自奔亡。收功报天子，行歌归咸阳。

卷164_42 「洛阳陌」李白
　　白玉谁家郎，回车渡天津。看花东陌上，惊动洛阳人。

卷164_43 「北上行」李白
　　北上何所苦，北上缘太行。磴道盘且峻，巉岩凌穹苍。
　　马足蹶侧石，车轮摧高冈。沙尘接幽州，烽火连朔方。
　　杀气毒剑戟，严风裂衣裳。奔鲸夹黄河，凿齿屯洛阳。
　　前行无归日，返顾思旧乡。惨戚冰雪里，悲号绝中肠。
　　尺布不掩体，皮肤剧枯桑。汲水涧谷阻，采薪陇坂长。
　　猛虎又掉尾，磨牙皓秋霜。草木不可餐，饥饮零露浆。
　　叹此北上苦，停骖为之伤。何日王道平，开颜睹天光。

卷164_44 「短歌行」李白
　　白日何短短，百年苦易满。苍穹浩茫茫，万劫太极长。
　　麻姑垂两鬓，一半已成霜。天公见玉女，大笑亿千场。
　　吾欲揽六龙，回车挂扶桑。北斗酌美酒，劝龙各一觞。
　　富贵非所愿，与人驻颜光。

卷164_45 「空城雀」李白
　　嗷嗷空城雀，身计何戚促。本与鹪鹩群，不随凤凰族。
　　提携四黄口，饮乳未尝足。食君糠秕馀，尝恐乌鸢逐。
　　耻涉太行险，羞营覆车粟。天命有定端，守分绝所欲。

　　　　　　　　　　　　　　　　

卷一百六十五

卷165_1 「发白马」李白
　　将军发白马，旌节度黄河。箫鼓聒川岳，沧溟涌涛波。
　　武安有振瓦，易水无寒歌。铁骑若雪山，饮流涸滹沱。
　　扬兵猎月窟，转战略朝那。倚剑登燕然，边烽列嵯峨。
　　萧条万里外，耕作五原多。一扫清大漠，包虎戢金戈。

卷165_2 「陌上桑」李白
　　美女渭桥东，春还事蚕作。五马如飞龙，青丝结金络。
　　不知谁家子，调笑来相谑。妾本秦罗敷，玉颜艳名都。
　　绿条映素手，采桑向城隅。使君且不顾，况复论秋胡。
　　寒螀爱碧草，鸣凤栖青梧。托心自有处，但怪傍人愚。
　　徒令白日暮，高驾空踟蹰。

卷165_3 「枯鱼过河泣」李白
　　白龙改常服，偶被豫且制。谁使尔为鱼，徒劳诉天帝。
　　作书报鲸鲵，勿恃风涛势。涛落归泥沙，翻遭蝼蚁噬。
　　万乘慎出入，柏人以为识。

卷165_4 「丁督护歌」李白
　　云阳上征去，两岸饶商贾。吴牛喘月时，拖船一何苦。
　　水浊不可饮，壶浆半成土。一唱督护歌，心摧泪如雨。
　　万人凿盘石，无由达江浒。君看石芒砀，掩泪悲千古。

卷165_5 「相逢行」李白
　　朝骑五花马，谒帝出银台。秀色谁家子，云车珠箔开。
　　金鞭遥指点，玉勒近迟回。夹毂相借问，疑从天上来。
　　蹙入青绮门，当歌共衔杯。衔杯映歌扇，似月云中见。
　　相见不得亲，不如不相见。相见情已深，未语可知心。
　　胡为守空闺，孤眠愁锦衾。锦衾与罗帏，缠绵会有时。
　　春风正澹荡，暮雨来何迟。愿因三青鸟，更报长相思。
　　光景不待人，须臾发成丝。当年失行乐，老去徒伤悲。
　　持此道密意，毋令旷佳期。

卷165_6 「千里思」李白
　　李陵没胡沙，苏武还汉家。迢迢五原关，朔雪乱边花。
　　一去隔绝国，思归但长嗟。鸿雁向西北，因书报天涯。

卷165_7 「树中草」李白
　　鸟衔野田草，误入枯桑里。客土植危根，逢春犹不死。
　　草木虽无情，因依尚可生。如何同枝叶，各自有枯荣。

卷165_8 「君马黄」李白
　　君马黄，我马白。马色虽不同，人心本无隔。
　　共作游冶盘，双行洛阳陌。长剑既照曜，高冠何赩赫。
　　各有千金裘，俱为五侯客。猛虎落陷阱，壮夫时屈厄。
　　相知在急难，独好亦何益。

卷165_9 「拟古」李白
　　融融白玉辉，映我青蛾眉。宝镜似空水，落花如风吹。
　　出门望帝子，荡漾不可期。安得黄鹤羽，一报佳人知。

卷165_10 「折杨柳」李白
　　垂杨拂绿水，摇艳东风年。花明玉关雪，叶暖金窗烟。
　　美人结长想，对此心凄然。攀条折春色，远寄龙庭前。

卷165_11 「少年子」李白
　　青云年少子，挟弹章台左。鞍马四边开，突如流星过。
　　金丸落飞鸟，夜入琼楼卧。夷齐是何人，独守西山饿。

卷165_12 「紫骝马」李白
　　紫骝行且嘶，双翻碧玉蹄。临流不肯渡，似惜锦障泥。
　　白雪关山远，黄云海戍迷。挥鞭万里去，安得念春闺。

卷165_13 「少年行二首」李白
　　击筑饮美酒，剑歌易水湄。经过燕太子，结托并州儿。
　　少年负壮气，奋烈自有时。因击鲁勾践，争博勿相欺。
　　五陵年少金市东，银鞍白马度春风。
　　落花踏尽游何处，笑入胡姬酒肆中。

卷165_14 「白鼻騧」李白
　　银鞍白鼻騧，绿地障泥锦。细雨春风花落时，
　　挥鞭直就胡姬饮。

卷165_15 「豫章行」李白
　　胡风吹代马，北拥鲁阳关。吴兵照海雪，西讨何时还。
　　半渡上辽津，黄云惨无颜。老母与子别，呼天野草间。
　　白马绕旌旗，悲鸣相追攀。白杨秋月苦，早落豫章山。
　　本为休明人，斩虏素不闲。岂惜战斗死，为君扫凶顽。
　　精感石没羽，岂云惮险艰。楼船若鲸飞，波荡落星湾。
　　此曲不可奏，三军鬓成斑。

卷165_16 「沐浴子」李白
　　沐芳莫弹冠，浴兰莫振衣。处世忌太洁，至人贵藏晖。
　　沧浪有钓叟，吾与尔同归。

卷165_17 「高句骊」李白
　　金花折风帽，白马小迟回。翩翩舞广袖，似鸟海东来。

卷165_18 「舍利弗」李白
　　金绳界宝地，珍木荫瑶池。云间妙音奏，天际法蠡吹。

卷165_19 「静夜思」李白
　　床前看月光，疑是地上霜。举头望山月，低头思故乡。

卷165_20 「渌水曲」李白
　　渌水明秋月，南湖采白蘋.荷花娇欲语，愁杀荡舟人。

卷165_21 「凤凰曲」李白
　　嬴女吹玉箫，吟弄天上春。青鸾不独去，更有携手人。
　　影灭彩云断，遗声落西秦。

卷165_22 「凤台曲」李白
　　尝闻秦帝女，传得凤凰声。是日逢仙子，当时别有情。
　　人吹彩箫去，天借绿云迎。曲在身不返，空馀弄玉名。

卷165_23 「从军行」李白
　　从军玉门道，逐虏金微山。笛奏梅花曲，刀开明月环。
　　鼓声鸣海上，兵气拥云间。愿斩单于首，长驱静铁关。

卷165_24 「秋思」李白
　　春阳如昨日，碧树鸣黄鹂。芜然蕙草暮，飒尔凉风吹。
　　天秋木叶下，月冷莎鸡悲。坐愁群芳歇，白露凋华滋。

卷165_25 「春思」李白
　　燕草如碧丝，秦桑低绿枝。当君怀归日，是妾断肠时。
　　春风不相识，何事入罗帏。

卷165_26 「秋思」李白
　　燕支黄叶落，妾望自登台。海上碧云断，单于秋色来。
　　胡兵沙塞合，汉使玉关回。征客无归日，空悲蕙草摧。

卷165_27 「子夜吴歌。春歌（一作子夜四时歌）」李白
　　秦地罗敷女，采桑绿水边。素手青条上，红妆白日鲜。
　　蚕饥妾欲去，五马莫留连。

卷165_28 「子夜吴歌。夏歌」李白
　　镜湖三百里，菡萏发荷花。五月西施采，人看隘若耶。
　　回舟不待月，归去越王家。

卷165_29 「子夜吴歌。秋歌」李白
　　长安一片月，万户捣衣声。秋风吹不尽，总是玉关情。
　　何日平胡虏，良人罢远征。

卷165_30 「子夜吴歌。冬歌」李白
　　明朝驿使发，一夜絮征袍。素手抽针冷，那堪把剪刀。
　　裁缝寄远道，几日到临洮。

卷165_31 「对酒行」李白
　　松子栖金华，安期入蓬海。此人古之仙，羽化竟何在。
　　浮生速流电，倏忽变光彩。天地无凋换，容颜有迁改。
　　对酒不肯饮，含情欲谁待。

卷165_32 「估客行」李白
　　海客乘天风，将船远行役。譬如云中鸟，一去无踪迹。

卷165_33 「捣衣篇」李白
　　闺里佳人年十馀，颦蛾对影恨离居。忽逢江上春归燕，
　　衔得云中尺素书。玉手开缄长叹息，狂夫犹戍交河北。
　　万里交河水北流，愿为双燕泛中洲。君边云拥青丝骑，
　　妾处苔生红粉楼。楼上春风日将歇，谁能揽镜看愁发。
　　晓吹员管随落花，夜捣戎衣向明月。明月高高刻漏长，
　　真珠帘箔掩兰堂。横垂宝幄同心结，半拂琼筵苏合香。
　　琼筵宝幄连枝锦，灯烛荧荧照孤寝。有便凭将金剪刀，
　　为君留下相思枕。摘尽庭兰不见君，红巾拭泪生氤氲，
　　明年若更征边塞，愿作阳台一段云。

卷165_34 「少年行（此诗严粲云是伪作）」李白
　　君不见淮南少年游侠客，白日球猎夜拥掷。
　　呼卢百万终不惜，报仇千里如咫尺。少年游侠好经过，
　　浑身装束皆绮罗。蕙兰相随喧妓女，风光去处满笙歌。
　　骄矜自言不可有，侠士堂中养来久。好鞍好马乞与人，
　　十千五千旋沽酒。赤心用尽为知己，黄金不惜栽桃李。
　　桃李栽来几度春，一回花落一回新。府县尽为门下客，
　　王侯皆是平交人。男儿百年且乐命，何须徇书受贫病。
　　男儿百年且荣身，何须徇节甘风尘。衣冠半是征战士，
　　穷儒浪作林泉民。遮莫枝根长百丈，不如当代多还往。
　　遮莫姻亲连帝城，不如当身自簪缨。看取富贵眼前者，
　　何用悠悠身后名。

卷165_35 「长歌行」李白
　　桃李待日开，荣华照当年。东风动百物，草木尽欲言。
　　枯枝无丑叶，涸水吐清泉。大力运天地，羲和无停鞭。
　　功名不早著，竹帛将何宣。桃李务青春，谁能贯白日。
　　富贵与神仙，蹉跎成两失。金石犹销铄，风霜无久质。
　　畏落日月后，强欢歌与酒。秋霜不惜人，倏忽侵蒲柳。

卷165_36 「长相思（下篇一作寄远）」李白
　　日色已尽花含烟，月明欲素愁不眠。赵瑟初停凤凰柱，
　　蜀琴欲奏鸳鸯弦。此曲有意无人传，愿随春风寄燕然，
　　忆君迢迢隔青天。昔日横波目，今成流泪泉。
　　不信妾肠断，归来看取明镜前。
　　美人在时花满堂，美人去后空馀床。床中绣被卷不寝，
　　至今三载犹闻香。香亦竟不灭，人亦竟不来。
　　相思黄叶落，白露点青苔。

卷165_37 「猛虎行（此诗萧士赟云是伪作）」李白
　　朝作猛虎行，暮作猛虎吟。肠断非关陇头水，
　　泪下不为雍门琴。旌旗缤纷两河道，战鼓惊山欲颠倒。
　　秦人半作燕地囚，胡马翻衔洛阳草。一输一失关下兵，
　　朝降夕叛幽蓟城。巨鳌未斩海水动，鱼龙奔走安得宁。
　　颇似楚汉时，翻覆无定止，朝过博浪沙，暮入淮阴市。
　　张良未遇韩信贫，刘项存亡在两臣。暂到下邳受兵略，
　　来投漂母作主人。贤哲栖栖古如此，今时亦弃青云士。
　　有策不敢犯龙鳞，窜身南国避胡尘。宝书玉剑挂高阁，
　　金鞍骏马散故人。昨日方为宣城客，掣铃交通二千石。
　　有时六博快壮心，绕床三匝呼一掷。楚人每道张旭奇，
　　心藏风云世莫知。三吴邦伯皆顾盼，四海雄侠两追随。
　　萧曹曾作沛中吏，攀龙附凤当有时。溧阳酒楼三月春，
　　杨花茫茫愁杀人。胡雏绿眼吹玉笛，吴歌白纻飞梁尘。
　　丈夫相见且为乐，槌牛挝鼓会众宾。我从此去钓东海，
　　得鱼笑寄情相亲。

卷165_38 「去妇词（一作顾况诗）」李白
　　古来有弃妇，弃妇有归处。今日妾辞君，辞君遣何去。
　　本家零落尽，恸哭来时路。忆昔未嫁君，闻君却周旋。
　　绮罗锦绣段，有赠黄金千。十五许嫁君，二十移所天。
　　自从结发日未几，离君缅山川。家家尽欢喜，
　　孤妾长自怜。幽闺多怨思，盛色无十年。相思若循环，
　　枕席生流泉。流泉咽不扫，独梦关山道。及此见君归，
　　君归妾已老。物情恶衰贱，新宠方妍好。掩泪出故房，
　　伤心剧秋草。自妾为君妻，君东妾在西。罗帏到晓恨，
　　玉貌一生啼。自从离别久，不觉尘埃厚。尝嫌玳瑁孤，
　　犹羡鸳鸯偶。岁华逐霜霰，贱妾何能久。寒沼落芙蓉，
　　秋风散杨柳。以比憔悴颜，空持旧物还。馀生欲何寄，
　　谁肯相牵攀。君恩既断绝，相见何年月。悔倾连理杯，
　　虚作同心结。女萝附青松，贵欲相依投。浮萍失绿水，
　　教作若为流。不叹君弃妾，自叹妾缘业。忆昔初嫁君，
　　小姑才倚床。今日妾辞君，小姑如妾长。回头语小姑，
　　莫嫁如兄夫。

　　　　　　　　　　　　　　　　

卷一百六十六

卷166_1 「襄阳歌」李白
　　落日欲没岘山西，倒著接z5花下迷。襄阳小儿齐拍手，
　　拦街争唱白铜鞮.傍人借问笑何事，笑杀山翁醉似泥。
　　鸬鹚杓，鹦鹉杯。百年三万六千日，一日须倾三百杯。
　　遥看汉水鸭头绿，恰似葡萄初酦醅。此江若变作春酒，
　　垒麹便筑糟丘台。千金骏马换小妾，笑坐雕鞍歌落梅。
　　车傍侧挂一壶酒，凤笙龙管行相催。咸阳市中叹黄犬，
　　何如月下倾金罍。君不见晋朝羊公一片石，
　　龟头剥落生莓苔。泪亦不能为之堕，心亦不能为之哀。
　　清风朗月不用一钱买，玉山自倒非人推。舒州杓，力士铛，
　　李白与尔同死生。襄王云雨今安在，江水东流猿夜声。

卷166_23 「南都行」李白
　　南都信佳丽，武阙横西关。白水真人居，万商罗鄽闤.
　　高楼对紫陌，甲第连青山。此地多英豪，邈然不可攀。
　　陶朱与五羖，名播天壤间。丽华秀玉色，汉女娇朱颜。
　　清歌遏流云，艳舞有馀闲。遨游盛宛洛，冠盖随风还。
　　走马红阳城，呼鹰白河湾。谁识卧龙客，长吟愁鬓斑。

卷166_24 「江上吟」李白
　　木兰之枻沙棠舟，玉箫金管坐两头。美酒尊中置千斛，
　　载妓随波任去留。仙人有待乘黄鹤，海客无心随白鸥。
　　屈平词赋悬日月，楚王台榭空山丘。兴酣落笔摇五岳，
　　诗成笑傲凌沧洲。功名富贵若长在，汉水亦应西北流。

卷166_25 「侍从宜春苑奉诏赋龙池柳色初青听新莺百啭歌」李白
　　东风已绿瀛洲草，紫殿红楼觉春好。池南柳色半青青，
　　萦烟袅娜拂绮城。垂丝百尺挂雕楹，上有好鸟相和鸣，
　　间关早得春风情。春风卷入碧云去，千门万户皆春声。
　　是时君王在镐京，五云垂晖耀紫清。仗出金宫随日转，
　　天回玉辇绕花行。始向蓬莱看舞鹤，还过茝石听新莺。
　　新莺飞绕上林苑，愿入箫韶杂凤笙。

卷166_26 「玉壶吟」李白
　　烈士击玉壶，壮心惜暮年。三杯拂剑舞秋月，
　　忽然高咏涕泗涟。凤凰初下紫泥诏，谒帝称觞登御筵。
　　揄扬九重万乘主，谑浪赤墀青琐贤。朝天数换飞龙马，
　　敕赐珊瑚白玉鞭。世人不识东方朔，大隐金门是谪仙。
　　西施宜笑复宜颦，丑女效之徒累身。君王虽爱蛾眉好，
　　无奈宫中妒杀人。

卷166_27 「豳歌行，上新平长史兄粲」李白
　　豳谷稍稍振庭柯，泾水浩浩扬湍波。哀鸿酸嘶暮声急，
　　愁云苍惨寒气多。忆昨去家此为客，荷花初红柳条碧。
　　中宵出饮三百杯，明朝归揖二千石。宁知流寓变光辉，
　　胡霜萧飒绕客衣。寒灰寂寞凭谁暖，落叶飘扬何处归。
　　吾兄行乐穷曛旭，满堂有美颜如玉。赵女长歌入彩云，
　　燕姬醉舞娇红烛。狐裘兽炭酌流霞，壮士悲吟宁见嗟。
　　前荣后枯相翻覆，何惜馀光及棣华。

卷166_28 「西岳云台歌，送丹丘子」李白
　　西岳峥嵘何壮哉，黄河如丝天际来。黄河万里触山动，
　　盘涡毂转秦地雷。荣光休气纷五彩，千年一清圣人在。
　　巨灵咆哮擘两山，洪波喷箭射东海。三峰却立如欲摧，
　　翠崖丹谷高掌开。白帝金精运元气，石作莲花云作台。
　　云台阁道连窈冥，中有不死丹丘生。明星玉女备洒扫，
　　麻姑搔背指爪轻。我皇手把天地户，丹丘谈天与天语。
　　九重出入生光辉，东来蓬莱复西归。玉浆倘惠故人饮，
　　骑二茅龙上天飞。

卷166_29 「元丹丘歌」李白
　　元丹丘，爱神仙。朝饮颍川之清流，暮还嵩岑之紫烟，
　　三十六峰长周旋。长周旋，蹑星虹，身骑飞龙耳生风，
　　横河跨海与天通，我知尔游心无穷。

卷166_30 「扶风豪士歌」李白
　　洛阳三月飞胡沙，洛阳城中人怨嗟。天津流水波赤血，
　　白骨相撑如乱麻。我亦东奔向吴国，浮云四塞道路赊。
　　东方日出啼早鸦，城门人开扫落花。梧桐杨柳拂金井，
　　来醉扶风豪士家。扶风豪士天下奇，意气相倾山可移。
　　作人不倚将军势，饮酒岂顾尚书期。雕盘绮食会众客，
　　吴歌赵舞香风吹。原尝春陵六国时，开心写意君所知。
　　堂中各有三千士，明日报恩知是谁。抚长剑，一扬眉，
　　清水白石何离离。脱吾帽，向君笑。饮君酒，为君吟。
　　张良未逐赤松去，桥边黄石知我心。

卷166_31 「同族弟金城尉叔卿烛照山水壁画歌」李白
　　高堂粉壁图蓬瀛，烛前一见沧洲清。洪波汹涌山峥嵘，
　　皎若丹丘隔海望赤城。光中乍喜岚气灭，
　　谓逢山阴晴后雪。回溪碧流寂无喧，
　　又如秦人月下窥花源。了然不觉清心魂，
　　只将叠嶂鸣秋猿。与君对此欢未歇，放歌行吟达明发。
　　却顾海客扬云帆，便欲因之向溟渤。

卷166_32 「白毫子歌」李白
　　淮南小山白毫子，乃在淮南小山里。夜卧松下云，
　　朝餐石中髓。小山连绵向江开，碧峰巉岩绿水回。
　　余配白毫子，独酌流霞杯。拂花弄琴坐青苔，
　　绿萝树下春风来。南窗萧飒松声起，凭崖一听清心耳。
　　可得见，未得亲。八公携手五云去，空馀桂树愁杀人。

卷166_33 「梁园吟」李白
　　我浮黄云去京阙，挂席欲进波连山。天长水阔厌远涉，
　　访古始及平台间。平台为客忧思多，对酒遂作梁园歌。
　　却忆蓬池阮公咏，因吟渌水扬洪波。洪波浩荡迷旧国，
　　路远西归安可得。人生达命岂暇愁，且饮美酒登高楼。
　　平头奴子摇大扇，五月不热疑清秋。玉盘杨梅为君设，
　　吴盐如花皎白雪。持盐把酒但饮之，莫学夷齐事高洁。
　　昔人豪贵信陵君，今人耕种信陵坟。荒城虚照碧山月，
　　古木尽入苍梧云。梁王宫阙今安在，枚马先归不相待。
　　舞影歌声散绿池，空馀汴水东流海。沉吟此事泪满衣，
　　黄金买醉未能归。连呼五白行六博，分曹赌酒酣驰辉。
　　歌且谣，意方远。东山高卧时起来，欲济苍生未应晚。

卷166_34 「鸣皋歌，送岑征君（时梁园三尺雪，在清泠池作）」李白
　　若有人兮思鸣皋，阻积雪兮心烦劳。
　　洪河凌竞不可以径度，冰龙鳞兮难容舠.
　　邈仙山之峻极兮，闻天籁之嘈嘈。霜崖缟皓以合沓兮，
　　若长风扇海涌沧溟之波涛。玄猿绿罴，舔舕崟岌。
　　危柯振石，骇胆栗魄，群呼而相号。峰峥嵘以路绝，
　　挂星辰于岩嶅。送君之归兮，动鸣皋之新作。
　　交鼓吹兮弹丝，觞清泠之池阁。君不行兮何待，
　　若反顾之黄鹤。扫梁园之群英，振大雅于东洛。
　　巾征轩兮历阻折，寻幽居兮越巘崿。盘白石兮坐素月，
　　琴松风兮寂万壑。望不见兮心氛氲，萝冥冥兮霰纷纷。
　　水横洞以下渌，波小声而上闻。虎啸谷而生风，
　　龙藏溪而吐云。寡鹤清唳，饥鼯颦呻。魂独处此幽默兮，
　　愀空山而愁人。鸡聚族以争食，凤孤飞而无邻。
　　蝘蜓嘲龙，鱼目混珍。嫫母衣锦，西施负薪。
　　若使巢由桎梏于轩冕兮，亦奚异乎夔龙蹩躠于风尘。
　　哭何苦而救楚，笑何夸而却秦。
　　吾诚不能学二子沽名矫节以耀世兮，固将弃天地而遗身。
　　白鸥兮飞来，长与君兮相亲。

卷166_35 「鸣皋歌奉饯从翁清归五崖山居（河南府陆浑县有鸣皋山）」李白
　　忆昨鸣皋梦里还，手弄素月清潭间。觉时枕席非碧山，
　　侧身西望阻秦关。麒麟阁上春还早，著书却忆伊阳好。
　　青松来风吹古道，绿萝飞花覆烟草。我家仙翁爱清真，
　　才雄草圣凌古人，欲卧鸣皋绝世尘。鸣皋微茫在何处，
　　五崖峡水横樵路。身披翠云裘，袖拂紫烟去。
　　去时应过嵩少间，相思为折三花树。

卷166_36 「劳劳亭歌（在江宁县南十五里古送别之所，一名临沧观）」李白
　　金陵劳劳送客堂，蔓草离离生道傍。古情不尽东流水，
　　此地悲风愁白杨。我乘素舸同康乐，朗咏清川飞夜霜。
　　昔闻牛渚吟五章，今来何谢袁家郎。苦竹寒声动秋月，
　　独宿空帘归梦长。

卷166_37 「横江词六首」李白
　　人道横江好，侬道横江恶。一风三日吹倒山，
　　白浪高于瓦官阁。
　　海潮南去过浔阳，牛渚由来险马当。
　　横江欲渡风波恶，一水牵愁万里长。
　　横江西望阻西秦，汉水东连扬子津。
　　白浪如山那可渡，狂风愁杀峭帆人。
　　海神来过恶风回，浪打天门石壁开。
　　浙江八月何如此，涛似连山喷雪来。
　　横江馆前津吏迎，向余东指海云生。
　　郎今欲渡缘何事，如此风波不可行。
　　月晕天风雾不开，海鲸东蹙百川回。
　　惊波一起三山动，公无渡河归去来。

卷166_38 「金陵城西楼月下吟」李白
　　金陵夜寂凉风发，独上高楼望吴越。白云映水摇空城，
　　白露垂珠滴秋月。月下沉吟久不归，古来相接眼中稀。
　　解道澄江净如练，令人长忆谢玄晖。

卷166_39 「东山吟」李白
　　携妓东土山，怅然悲谢安。我妓今朝如花月，
　　他妓古坟荒草寒。白鸡梦后三百岁，洒酒浇君同所欢。
　　酣来自作青海舞，秋风吹落紫绮冠。彼亦一时，
　　此亦一时，浩浩洪流之咏何必奇。

卷166_40 「僧伽歌」李白
　　真僧法号号僧伽，有时与我论三车。问言诵咒几千遍，
　　口道恒河沙复沙。此僧本住南天竺，为法头陀来此国。
　　戒得长天秋月明，心如世上青莲色。意清净，貌棱棱。
　　亦不减，亦不增。瓶里千年铁柱骨，手中万岁胡孙藤。
　　嗟予落魄江淮久，罕遇真僧说空有。一言散尽波罗夷，
　　再礼浑除犯轻垢。

卷166_41 「白云歌，送刘十六归山」李白
　　楚山秦山皆白云，白云处处长随君。长随君，
　　君入楚山里，云亦随君渡湘水。湘水上，女萝衣，
　　白云堪卧君早归。

卷166_42 「金陵歌，送别范宣」李白
　　石头巉岩如虎踞，凌波欲过沧江去。钟山龙盘走势来，
　　秀色横分历阳树。四十馀帝三百秋，功名事迹随东流。
　　白马小儿谁家子，泰清之岁来关囚。金陵昔时何壮哉，
　　席卷英豪天下来。冠盖散为烟雾尽，金舆玉座成寒灰。
　　扣剑悲吟空咄嗟，梁陈白骨乱如麻。天子龙沉景阳井，
　　谁歌玉树后庭花。此地伤心不能道，目下离离长春草。
　　送尔长江万里心，他年来访南山老。

卷166_43 「笑歌行（以下二首，苏轼云是伪作）」李白
　　笑矣乎，笑矣乎。君不见曲如钩，古人知尔封公侯。
　　君不见直如弦，古人知尔死道边。张仪所以只掉三寸舌，
　　苏秦所以不垦二顷田。笑矣乎，笑矣乎。
　　君不见沧浪老人歌一曲，还道沧浪濯吾足。
　　平生不解谋此身，虚作离骚遣人读。笑矣乎，笑矣乎。
　　赵有豫让楚屈平，卖身买得千年名。巢由洗耳有何益，
　　夷齐饿死终无成。君爱身后名，我爱眼前酒。
　　饮酒眼前乐，虚名何处有。男儿穷通当有时，
　　曲腰向君君不知。猛虎不看几上肉，洪炉不铸囊中锥。
　　笑矣乎，笑矣乎。宁武子，朱买臣，扣角行歌背负薪。
　　今日逢君君不识，岂得不如佯狂人。

卷166_44 「悲歌行」李白
　　悲来乎，悲来乎。主人有酒且莫斟，听我一曲悲来吟。
　　悲来不吟还不笑，天下无人知我心。君有数斗酒，
　　我有三尺琴。琴鸣酒乐两相得，一杯不啻千钧金。
　　悲来乎，悲来乎。天虽长，地虽久，金玉满堂应不守。
　　富贵百年能几何，死生一度人皆有。孤猿坐啼坟上月，
　　且须一尽杯中酒。悲来乎，悲来乎。凤凰不至河无图，
　　微子去之箕子奴。汉帝不忆李将军，楚王放却屈大夫。
　　悲来乎，悲来乎。秦家李斯早追悔，虚名拨向身之外。
　　范子何曾爱五湖，功成名遂身自退。剑是一夫用，
　　书能知姓名。惠施不肯干万乘，卜式未必穷一经。
　　还须黑头取方伯，莫谩白首为儒生。

　　　　　　　　　　　　　　　　

卷一百六十七

卷167_1 「秋浦歌十七首」李白
　　秋浦长似秋，萧条使人愁。客愁不可度，行上东大楼。
　　正西望长安，下见江水流。寄言向江水，汝意忆侬不。
　　遥传一掬泪，为我达扬州。
　　秋浦猿夜愁，黄山堪白头。清溪非陇水，翻作断肠流。
　　欲去不得去，薄游成久游。何年是归日，雨泪下孤舟。
　　秋浦锦驼鸟，人间天上稀。山鸡羞渌水，不敢照毛衣。
　　两鬓入秋浦，一朝飒已衰。猿声催白发，长短尽成丝。
　　秋浦多白猿，超腾若飞雪。牵引条上儿，饮弄水中月。
　　愁作秋浦客，强看秋浦花。山川如剡县，风日似长沙。
　　醉上山公马，寒歌甯戚牛。空吟白石烂，泪满黑貂裘。
　　秋浦千重岭，水车岭最奇。天倾欲堕石，水拂寄生枝。
　　江祖一片石，青天扫画屏。题诗留万古，绿字锦苔生。
　　千千石楠树，万万女贞林。山山白鹭满，涧涧白猿吟。
　　君莫向秋浦，猿声碎客心。
　　逻人横鸟道，江祖出鱼梁。水急客舟疾，山花拂面香。
　　水如一匹练，此地即平天。耐可乘明月，看花上酒船。
　　渌水净素月，月明白鹭飞。郎听采菱女，一道夜歌归。
　　炉火照天地，红星乱紫烟。赧郎明月夜，歌曲动寒川。
　　白发三千丈，缘愁似个长。不知明镜里，何处得秋霜。
　　秋浦田舍翁，采鱼水中宿。妻子张白鹇，结罝映深竹。
　　桃波一步地，了了语声闻。暗与山僧别，低头礼白云。

卷167_2 「当涂赵炎少府粉图山水歌」李白
　　峨眉高出西极天，罗浮直与南溟连。名公绎思挥彩笔，
　　驱山走海置眼前。满堂空翠如可扫，赤城霞气苍梧烟。
　　洞庭潇湘意渺绵，三江七泽情洄沿。惊涛汹涌向何处，
　　孤舟一去迷归年。征帆不动亦不旋，飘如随风落天边。
　　心摇目断兴难尽，几时可到三山巅。西峰峥嵘喷流泉，
　　横石蹙水波潺湲。东崖合沓蔽轻雾，深林杂树空芊绵。
　　此中冥昧失昼夜，隐几寂听无鸣蝉。长松之下列羽客，
　　对坐不语南昌仙。南昌仙人赵夫子，妙年历落青云士。
　　讼庭无事罗众宾，杳然如在丹青里。五色粉图安足珍，
　　真仙可以全吾身。若待功成拂衣去，武陵桃花笑杀人。

卷167_3 「永王东巡歌十一首」李白
　　永王正月东出师，天子遥分龙虎旗。
　　楼船一举风波静，江汉翻为雁鹜池。
　　三川北虏乱如麻，四海南奔似永嘉。
　　但用东山谢安石，为君谈笑静胡沙。
　　雷鼓嘈嘈喧武昌，云旗猎猎过寻阳。
　　秋毫不犯三吴悦，春日遥看五色光。
　　龙蟠虎踞帝王州，帝子金陵访古丘。
　　春风试暖昭阳殿，明月还过鳷鹊楼。
　　二帝巡游俱未回，五陵松柏使人哀。
　　诸侯不救河南地，更喜贤王远道来。
　　丹阳北固是吴关，画出楼台云水间。
　　千岩烽火连沧海，两岸旌旗绕碧山。
　　王出三山按五湖，楼船跨海次陪都。
　　战舰森森罗虎士，征帆一一引龙驹。
　　长风挂席势难回，海动山倾古月摧。
　　君看帝子浮江日，何似龙骧出峡来。
　　祖龙浮海不成桥，汉武寻阳空射蛟。
　　我王楼舰轻秦汉，却似文皇欲渡辽。
　　帝宠贤王入楚关，扫清江汉始应还。
　　初从云梦开朱邸，更取金陵作小山。
　　试借君王玉马鞭，指挥戎虏坐琼筵。
　　南风一扫胡尘静，西入长安到日边。

卷167_4 「上皇西巡南京歌十首」李白
　　胡尘轻拂建章台，圣主西巡蜀道来。
　　剑壁门高五千尺，石为楼阁九天开。
　　九天开出一成都，万户千门入画图。
　　草树云山如锦绣，秦川得及此间无。
　　华阳春树号新丰，行入新都若旧宫。
　　柳色未饶秦地绿，花光不减上阳红。
　　谁道君王行路难，六龙西幸万人欢。
　　地转锦江成渭水，天回玉垒作长安。
　　万国同风共一时，锦江何谢曲江池。
　　石镜更明天上月，后宫亲得照蛾眉。
　　濯锦清江万里流，云帆龙舸下扬州。
　　北地虽夸上林苑，南京还有散花楼。
　　锦水东流绕锦城，星桥北挂象天星。
　　四海此中朝圣主，峨眉山下列仙庭。
　　秦开蜀道置金牛，汉水元通星汉流。
　　天子一行遗圣迹，锦城长作帝王州。
　　水绿天青不起尘，风光和暖胜三秦。
　　万国烟花随玉辇，西来添作锦江春。
　　剑阁重关蜀北门，上皇归马若云屯。
　　少帝长安开紫极，双悬日月照乾坤。

卷167_5 「峨眉山月歌」李白
　　峨眉山月半轮秋，影入平羌江水流。
　　夜发清溪向三峡，思君不见下渝州。

卷167_6 「峨眉山月歌，送蜀僧晏入中京」李白
　　我在巴东三峡时，西看明月忆峨眉。月出峨眉照沧海，
　　与人万里长相随。黄鹤楼前月华白，此中忽见峨眉客。
　　峨眉山月还送君，风吹西到长安陌。长安大道横九天，
　　峨眉山月照秦川。黄金狮子乘高座，白玉麈尾谈重玄。
　　我似浮云殢吴越，君逢圣主游丹阙。一振高名满帝都，
　　归时还弄峨眉月。

卷167_7 「赤壁歌送别」李白
　　二龙争战决雌雄，赤壁楼船扫地空。烈火张天照云海，
　　周瑜于此破曹公。君去沧江望澄碧，鲸鲵唐突留馀迹。
　　一一书来报故人，我欲因之壮心魄。

卷167_8 「江夏行」李白
　　忆昔娇小姿，春心亦自持。为言嫁夫婿，得免长相思。
　　谁知嫁商贾，令人却愁苦。自从为夫妻，何曾在乡土。
　　去年下扬州，相送黄鹤楼。眼看帆去远，心逐江水流。
　　只言期一载，谁谓历三秋。使妾肠欲断，恨君情悠悠。
　　东家西舍同时发，北去南来不逾月。未知行李游何方，
　　作个音书能断绝。适来往南浦，欲问西江船。
　　正见当垆女，红妆二八年。一种为人妻，独自多悲凄。
　　对镜便垂泪，逢人只欲啼。不如轻薄儿，旦暮长相随。
　　悔作商人妇，青春长别离。如今正好同欢乐，
　　君去容华谁得知。

卷167_9 「怀仙歌」李白
　　一鹤东飞过沧海，放心散漫知何在。仙人浩歌望我来，
　　应攀玉树长相待。尧舜之事不足惊，自馀嚣嚣直可轻。
　　巨鳌莫戴三山去，我欲蓬莱顶上行。

卷167_10 「玉真仙人词」李白
　　玉真之仙人，时往太华峰。清晨鸣天鼓，飙欻腾双龙。
　　弄电不辍手，行云本无踪。几时入少室，王母应相逢。

卷167_11 「清溪行（一作宣州清溪）」李白
　　清溪清我心，水色异诸水。借问新安江，见底何如此。
　　人行明镜中，鸟度屏风里。向晚猩猩啼，空悲远游子。

卷167_12 「酬殷明佐见赠五云裘歌」李白
　　我吟谢脁诗上语，朔风飒飒吹飞雨。谢脁已没青山空，
　　后来继之有殷公。粉图珍裘五云色，晔如晴天散彩虹。
　　文章彪炳光陆离，应是素娥玉女之所为。
　　轻如松花落金粉，浓似苔锦含碧滋。远山积翠横海岛，
　　残霞飞丹映江草。凝毫采掇花露容，几年功成夺天造。
　　故人赠我我不违，著令山水含清晖。顿惊谢康乐，
　　诗兴生我衣。襟前林壑敛暝色，袖上云霞收夕霏。
　　群仙长叹惊此物，千崖万岭相萦郁。身骑白鹿行飘飖，
　　手翳紫芝笑披拂。相如不足跨鹔鹴，王恭鹤氅安可方。
　　瑶台雪花数千点，片片吹落春风香。为君持此凌苍苍，
　　上朝三十六玉皇。下窥夫子不可及，矫首相思空断肠。

卷167_13 「临路歌」李白
　　大鹏飞兮振八裔，中天摧兮力不济。馀风激兮万世，
　　游扶桑兮挂石袂。后人得之传此，仲尼亡兮谁为出涕。

卷167_14 「古意」李白
　　君为女萝草，妾作兔丝花。轻条不自引，为逐春风斜。
　　百丈托远松，缠绵成一家。谁言会面易，各在青山崖。
　　女萝发馨香，兔丝断人肠。枝枝相纠结，叶叶竞飘扬。
　　生子不知根，因谁共芬芳。中巢双翡翠，上宿紫鸳鸯。
　　若识二草心，海潮亦可量。

卷167_15 「山鹧鸪词」李白
　　苦竹岭头秋月辉，苦竹南枝鹧鸪飞。嫁得燕山胡雁婿，
　　欲衔我向雁门归。山鸡翟雉来相劝，南禽多被北禽欺。
　　紫塞严霜如剑戟，苍梧欲巢难背违。我今誓死不能去，
　　哀鸣惊叫泪沾衣。

卷167_16 「历阳壮士勤将军名思齐歌」李白
　　太古历阳郡，化为洪川在。江山犹郁盘，龙虎秘光彩。
　　蓄泄数千载，风云何霮zw.特生勤将军，神力百夫倍。

卷167_21 「草书歌行」李白
　　少年上人号怀素，草书天下称独步。墨池飞出北溟鱼，
　　笔锋杀尽中山兔。八月九月天气凉，酒徒词客满高堂。
　　笺麻素绢排数厢，宣州石砚墨色光。吾师醉后倚绳床，
　　须臾扫尽数千张。飘风骤雨惊飒飒，落花飞雪何茫茫。
　　起来向壁不停手，一行数字大如斗。怳怳如闻神鬼惊，
　　时时只见龙蛇走。左盘右蹙如惊电，状同楚汉相攻战。
　　湖南七郡凡几家，家家屏障书题遍。王逸少，张伯英，
　　古来几许浪得名。张颠老死不足数，我师此义不师古。
　　古来万事贵天生，何必要公孙大娘浑脱舞。

卷167_22 「和卢侍御通塘曲」李白
　　君夸通塘好，通塘胜耶溪。通塘在何处，远在寻阳西。
　　青萝袅袅挂烟树，白鹇处处聚沙堤。石门中断平湖出，
　　百丈金潭照云日。何处沧浪垂钓翁，鼓棹渔歌趣非一。
　　相逢不相识，出没绕通塘。浦边清水明素足，
　　别有浣沙吴女郎。行尽绿潭潭转幽，疑是武陵春碧流。
　　秦人鸡犬桃花里，将比通塘渠见羞。通塘不忍别，
　　十去九迟回。偶逢佳境心已醉，忽有一鸟从天来。
　　月出青山送行子，四边苦竹秋声起。长吟白雪望星河，
　　双垂两足扬素波。梁鸿德耀会稽日，宁知此中乐事多。

　　　　　　　　　　　　　　　　

卷一百六十八

卷168_1 「赠孟浩然」李白
　　吾爱孟夫子，风流天下闻。红颜弃轩冕，白首卧松云。
　　醉月频中圣，迷花不事君。高山安可仰，徒此揖清芬。

卷168_2 「赠从兄襄阳少府皓」李白
　　结发未识事，所交尽豪雄。却秦不受赏，击晋宁为功。
　　小节岂足言，退耕舂陵东。归来无产业，生事如转蓬。
　　一朝乌裘敝，百镒黄金空。弹剑徒激昂，出门悲路穷。
　　吾兄青云士，然诺闻诸公。所以陈片言，片言贵情通。
　　棣华倘不接，甘与秋草同。

卷168_3 「淮海对雪赠傅霭（一作淮南对雪赠孟浩然）」李白
　　朔雪落吴天，从风渡溟渤。海树成阳春，江沙浩明月。
　　兴从剡溪起，思绕梁园发。寄君郢中歌，曲罢心断绝。

卷168_4 「赠徐安宜」李白
　　白田见楚老，歌咏徐安宜。制锦不择地，操刀良在兹。
　　清风动百里，惠化闻京师。浮人若云归，耕种满郊岐。
　　川光净麦陇，日色明桑枝。讼息但长啸，宾来或解颐。
　　青橙拂户牖，白水流园池。游子滞安邑，怀恩未忍辞。
　　翳君树桃李，岁晚托深期。

卷168_5 「赠任城卢主簿」李白
　　海鸟知天风，窜身鲁门东。临觞不能饮，矫翼思凌空。
　　钟鼓不为乐，烟霜谁与同。归飞未忍去，流泪谢鸳鸿。

卷168_6 「早秋赠裴十七仲堪」李白
　　远海动风色，吹愁落天涯。南星变大火，热气馀丹霞。
　　光景不可回，六龙转天车。荆人泣美玉，鲁叟悲匏瓜。
　　功业若梦里，抚琴发长嗟。裴生信英迈，屈起多才华。
　　历抵海岱豪，结交鲁朱家。复携两少女，艳色惊荷葩。
　　双歌入青云，但惜白日斜。穷溟出宝贝，大泽饶龙蛇。
　　明主倘见收，烟霞路非赊。时命若不会，归应炼丹砂。

卷168_7 「赠范金卿二首」李白
　　君子枉清盼，不知东走迷。离家来几月，络纬鸣中闺。
　　桃李君不言，攀花愿成蹊。那能吐芳信，惠好相招携。
　　我有结绿珍，久藏浊水泥。时人弃此物，乃与燕珉齐。
　　摭拭欲赠之，申眉路无梯。辽东惭白豕，楚客羞山鸡。
　　徒有献芹心，终流泣玉啼。只应自索漠，留舌示山妻。
　　范宰不买名，弦歌对前楹。为邦默自化，日觉冰壶清。
　　百里鸡犬静，千庐机杼鸣。浮人少荡析，爱客多逢迎。
　　游子睹嘉政，因之听颂声。

卷168_8 「赠瑕丘王少府」李白
　　皎皎鸾凤姿，飘飘神仙气。梅生亦何事，来作南昌尉。
　　清风佐鸣琴，寂寞道为贵。一见过所闻，操持难与群。
　　毫挥鲁邑讼，目送瀛洲云。我隐屠钓下，尔当玉石分。
　　无由接高论，空此仰清芬。

卷168_9 「东鲁见狄博通」李白
　　去年别我向何处，有人传道游江东。
　　谓言挂席度沧海，却来应是无长风。

卷168_10 「见京兆韦参军量移东阳二首」李白
　　潮水还归海，流人却到吴。相逢问愁苦，泪尽日南珠。
　　闻说金华渡，东连五百滩。全胜若耶好，莫道此行难。
　　猿啸千溪合，松风五月寒。他年一携手，摇艇入新安。

卷168_11 「赠丹阳横山周处士惟长」李白
　　周子横山隐，开门临城隅。连峰入户牖，胜概凌方壶。
　　时作白纻词，放歌丹阳湖。水色傲溟渤，川光秀菰蒲。
　　当其得意时，心与天壤俱。闲云随舒卷，安识身有无。
　　抱石耻献玉，沉泉笑探珠。羽化如可作，相携上清都。

卷168_12 「玉真公主别馆苦雨，赠卫尉张卿二首」李白
　　秋坐金张馆，繁阴昼不开。空烟迷雨色，萧飒望中来。
　　翳翳昏垫苦，沉沉忧恨催。清秋何以慰，白酒盈吾杯。
　　吟咏思管乐，此人已成灰。独酌聊自勉，谁贵经纶才。
　　弹剑谢公子，无鱼良可哀。
　　苦雨思白日，浮云何由卷。稷契和天人，阴阳乃骄蹇。
　　秋霖剧倒井，昏雾横绝巘.欲往咫尺途，遂成山川限。
　　潈潈奔溜闻，浩浩惊波转。泥沙塞中途，牛马不可辨。
　　饥从漂母食，闲缀羽陵简。园家逢秋蔬，藜藿不满眼。
　　蟏蛸结思幽，蟋蟀伤褊浅。厨灶无青烟，刀机生绿藓。
　　投箸解鹔鹴，换酒醉北堂。丹徒布衣者，慷慨未可量。
　　何时黄金盘，一斛荐槟榔。功成拂衣去，摇曳沧洲傍。

卷168_13 「赠韦秘书子春二首」李白
　　谷口郑子真，躬耕在岩石。高名动京师，天下皆籍籍。
　　斯人竟不起，云卧从所适。苟无济代心，独善亦何益。
　　惟君家世者，偃息逢休明。谈天信浩荡，说剑纷纵横。
　　谢公不徒然，起来为苍生。秘书何寂寂，无乃羁豪英。
　　且复归碧山，安能恋金阙。旧宅樵渔地，蓬蒿已应没。
　　却顾女几峰，胡颜见云月。
　　徒为风尘苦，一官已白须。气同万里合，访我来琼都。
　　披云睹青天，扪虱话良图。留侯将绮里，出处未云殊。
　　终与安社稷，功成去五湖。

卷168_14 「赠韦侍御黄裳二首」李白
　　太华生长松，亭亭凌霜雪。天与百尺高，岂为微飙折。
　　桃李卖阳艳，路人行且迷。春光扫地尽，碧叶成黄泥。
　　愿君学长松，慎勿作桃李。受屈不改心，然后知君子。
　　见君乘骢马，知上太山道。此地果摧轮，全身以为宝。
　　我如丰年玉，弃置秋田草。但勖冰壶心，无为叹衰老。

卷168_15 「赠薛校书」李白
　　我有吴越曲，无人知此音。姑苏成蔓草，麋鹿空悲吟。
　　未夸观涛作，空郁钓鳌心。举手谢东海，虚行归故林。

卷168_16 「赠何七判官昌浩」李白
　　有时忽惆怅，匡坐至夜分。平明空啸咤，思欲解世纷。
　　心随长风去，吹散万里云。羞作济南生，九十诵古文。
　　不然拂剑起，沙漠收奇勋。老死阡陌间，何因扬清芬。
　　夫子今管乐，英才冠三军。终与同出处，岂将沮溺群。

卷168_17 「读诸葛武侯传，书怀赠长安崔少府叔封昆季」李白
　　汉道昔云季，群雄方战争。霸图各未立，割据资豪英。
　　赤伏起颓运，卧龙得孔明。当其南阳时，陇亩躬自耕。
　　鱼水三顾合，风云四海生。武侯立岷蜀，壮志吞咸京。
　　何人先见许，但有崔州平。余亦草间人，颇怀拯物情。
　　晚途值子玉，华发同衰荣。托意在经济，结交为弟兄。
　　毋令管与鲍，千载独知名。

卷168_18 「赠郭将军」李白
　　将军少年出武威，入掌银台护紫微。平明拂剑朝天去，
　　薄暮垂鞭醉酒归。爱子临风吹玉笛，美人向月舞罗衣。
　　畴昔雄豪如梦里，相逢且欲醉春晖。

卷168_19 「驾去温泉后赠杨山人」李白
　　少年落魄楚汉间，风尘萧瑟多苦颜。自言管葛竟谁许，
　　长吁莫错还闭关。一朝君王垂拂拭，剖心输丹雪胸臆，
　　忽蒙白日回景光，直上青云生羽翼，幸陪鸾辇出鸿都，
　　身骑飞龙天马驹。王公大人借颜色，金璋紫绶来相趋。
　　当时结交何纷纷，片言道合惟有君。待吾尽节报明主，
　　然后相携卧白云。

卷168_20 「温泉侍从归逢故人」李白
　　汉帝长杨苑，夸胡羽猎归。子云叨侍从，献赋有光辉。
　　激赏摇天笔，承恩赐御衣。逢君奏明主，他日共翻飞。

卷168_21 「赠裴十四」李白
　　朝见裴叔则，朗如行玉山，黄河落天走东海，
　　万里写入胸怀间。身骑白鼋不敢度，金高南山买君顾。
　　裴回六合无相知，飘若浮云且西去。

卷168_22 「赠崔侍郎」李白
　　黄河二尺鲤，本在孟津居。点额不成龙，归来伴凡鱼。
　　故人东海客，一见借吹嘘。风涛倘相见，更欲凌昆墟。

卷168_23 「述德兼陈情上哥舒大夫」李白
　　天为国家孕英才，森森矛戟拥灵台。浩荡深谋喷江海，
　　纵横逸气走风雷。丈夫立身有如此，一呼三军皆披靡。
　　卫青谩作大将军，白起真成一竖子。

卷168_24 「雪谗诗赠友人」李白
　　嗟予沉迷，猖獗已久。五十知非，古人尝有。立言补过，
　　庶存不朽。包荒匿瑕，蓄此顽丑。月出致讥，贻愧皓首。
　　感悟遂晚，事往日迁。白璧何辜，青蝇屡前。群轻折轴，
　　下沉黄泉。众毛飞骨，上凌青天。萋斐暗成，贝锦粲然。
　　泥沙聚埃，珠玉不鲜。洪焰烁山，发自纤烟。苍波荡日，
　　起于微涓。交乱四国，播于八埏。拾尘掇蜂，疑圣猜贤。
　　哀哉悲夫，谁察予之贞坚。彼妇人之猖狂，
　　不如鹊之强强。彼妇人之淫昏，不如鹑之奔奔。
　　坦荡君子，无悦簧言。擢发续罪，罪乃孔多。倾海流恶，
　　恶无以过。人生实难，逢此织罗。积毁销金，沉忧作歌。
　　天未丧文，其如余何。妲己灭纣，褒女惑周。天维荡覆，
　　职此之由。汉祖吕氏，食其在傍。秦皇太后，毐亦淫荒。
　　螮蝀作昏，遂掩太阳。万乘尚尔，匹夫何伤。辞殚意穷，
　　心切理直。如或妄谈，昊天是殛。子野善听，离娄至明。
　　神靡遁响，鬼无逃形。不我遐弃，庶昭忠诚。

卷168_25 「赠参寥子」李白
　　白鹤飞天书，南荆访高士。五云在岘山，果得参寥子。
　　肮脏辞故园，昂藏入君门。天子分玉帛，百官接话言。
　　毫墨时洒落，探玄有奇作。著论穷天人，千春秘麟阁。
　　长揖不受官，拂衣归林峦。余亦去金马，藤萝同所欢。
　　相思在何处，桂树青云端。

卷168_26 「赠饶阳张司户燧」李白
　　朝饮苍梧泉，夕栖碧海烟。宁知鸾凤意，远托椅桐前。
　　慕蔺岂曩古，攀嵇是当年。愧非黄石老，安识子房贤。
　　功业嗟落日，容华弃徂川。一语已道意，三山期著鞭。
　　蹉跎人间世，寥落壶中天。独见游物祖，探元穷化先。
　　何当共携手，相与排冥筌。

卷168_27 「赠清漳明府侄聿」李白
　　我李百万叶，柯条布中州。天开青云器，日为苍生忧。
　　小邑且割鸡，大刀伫烹牛。雷声动四境，惠与清漳流。
　　弦歌咏唐尧，脱落隐簪组。心和得天真，风俗犹太古。
　　牛羊散阡陌，夜寝不扃户。问此何以然，贤人宰吾土。
　　举邑树桃李，垂阴亦流芬。河堤绕绿水，桑柘连青云。
　　赵女不冶容，提笼昼成群。缲丝鸣机杼，百里声相闻。
　　讼息鸟下阶，高卧披道帙。蒲鞭挂檐枝，示耻无扑抶.
　　琴清月当户，人寂风入室。长啸一无言，陶然上皇逸。
　　白玉壶冰水，壶中见底清。清光洞毫发，皎洁照群情。
　　赵北美佳政，燕南播高名。过客览行谣，因之诵德声。

卷168_28 「赠临洺县令皓弟（时被讼停官）」李白
　　陶令去彭泽，茫然太古心。大音自成曲，但奏无弦琴。
　　钓水路非远，连鳌意何深。终期龙伯国，与尔相招寻。

卷168_29 「赠郭季鹰」李白
　　河东郭有道，于世若浮云。盛德无我位，清光独映君。
　　耻将鸡并食，长与凤为群。一击九千仞，相期凌紫氛。

卷168_30 「邺中赠王大（一作邺中王大劝入高凤石门山幽居）」李白
　　一身竟无托，远与孤蓬征。千里失所依，复将落叶并。
　　中途偶良朋，问我将何行。欲献济时策，此心谁见明。
　　君王制六合，海塞无交兵。壮士伏草间，沉忧乱纵横。
　　飘飘不得意，昨发南都城。紫燕枥下嘶，青萍匣中鸣。
　　投躯寄天下，长啸寻豪英。耻学琅琊人，龙蟠事躬耕。
　　富贵吾自取，建功及春荣。我愿执尔手，尔方达我情。
　　相知同一己，岂惟弟与兄。抱子弄白云，琴歌发清声。
　　临别意难尽，各希存令名。

卷168_31 「赠华州王司士」李白
　　淮水不绝涛澜高，盛德未泯生英髦。
　　知君先负庙堂器，今日还须赠宝刀。

卷168_32 「赠卢征君昆弟」李白
　　明主访贤逸，云泉今已空。二卢竟不起，万乘高其风。
　　河上喜相得，壶中趣每同。沧州即此地，观化游无穷。
　　水落海上清，鳌背睹方蓬。与君弄倒景，携手凌星虹。

卷168_33 「赠新平少年」李白
　　韩信在淮阴，少年相欺凌。屈体若无骨，壮心有所凭。
　　一遭龙颜君，啸咤从此兴。千金答漂母，万古共嗟称。
　　而我竟何为，寒苦坐相仍。长风入短袂，两手如怀冰。
　　故友不相恤，新交宁见矜。摧残槛中虎，羁绁鞲上鹰。
　　何时腾风云，搏击申所能。

卷168_34 「赠崔侍郎」李白
　　长剑一杯酒，男儿方寸心。洛阳因剧孟，托宿话胸襟。
　　但仰山岳秀，不知江海深。长安复携手，再顾重千金。
　　君乃輶轩佐，予叨翰墨林。高风摧秀木，虚弹落惊禽。
　　不取回舟兴，而来命驾寻。扶摇应借力，桃李愿成阴。
　　笑吐张仪舌，愁为庄舄吟。谁怜明月夜，肠断听秋砧。

卷168_35 「走笔赠独孤驸马」李白
　　都尉朝天跃马归，香风吹人花乱飞。银鞍紫鞚照云日，
　　左顾右盼生光辉。是时仆在金门里，待诏公车谒天子。
　　长揖蒙垂国士恩，壮心剖出酬知己。一别蹉跎朝市间，
　　青云之交不可攀。倘其公子重回顾，何必侯嬴长抱关。

卷168_36 「赠嵩山焦炼师」李白
　　二室凌青天，三花含紫烟。中有蓬海客，宛疑麻姑仙。
　　道在喧莫染，迹高想已绵。时餐金鹅蕊，屡读青苔篇。
　　八极恣游憩，九垓长周旋。下瓢酌颍水，舞鹤来伊川。
　　还归空山上，独拂秋霞眠。萝月挂朝镜，松风鸣夜弦。
　　潜光隐嵩岳，炼魄栖云幄。霓裳何飘飖，凤吹转绵邈。
　　愿同西王母，下顾东方朔。紫书倘可传，铭骨誓相学。

卷168_37 「口号赠征君鸿（此公时被征）」李白
　　陶令辞彭泽，梁鸿入会稽。我寻高士传，君与古人齐。
　　云卧留丹壑，天书降紫泥。不知杨伯起，早晚向关西。

卷168_38 「上李邕（此首萧士赟云是伪作）」李白
　　大鹏一日同风起，抟摇直上九万里。假令风歇时下来，
　　犹能簸却沧溟水。世人见我恒殊调，闻余大言皆冷笑。
　　宣父犹能畏后生，丈夫未可轻年少。

卷168_39 「赠张公洲革处士」李白
　　列子居郑圃，不将众庶分。革侯遁南浦，常恐楚人闻。
　　抱瓮灌秋蔬，心闲游天云。每将瓜田叟，耕种汉水濆。
　　时登张公洲，入兽不乱群。井无桔槔事，门绝刺绣文。
　　长揖二千石，远辞百里君。斯为真隐者，吾党慕清芬。

　　　　　　　　　　　　　　　　

卷一百六十九

卷169_1 「秋日炼药院镊白发，赠元六兄林宗」李白
　　木落识岁秋，瓶冰知天寒。桂枝日已绿，拂雪凌云端。
　　弱龄接光景，矫翼攀鸿鸾。投分三十载，荣枯同所欢。
　　长吁望青云，镊白坐相看。秋颜入晓镜，壮发凋危冠。
　　穷与鲍生贾，饥从漂母餐。时来极天人，道在岂吟叹。
　　乐毅方适赵，苏秦初说韩。卷舒固在我，何事空摧残。

卷169_2 「书情题蔡舍人雄」李白
　　尝高谢太傅，携妓东山门。楚舞醉碧云，吴歌断清猿。
　　暂因苍生起，谈笑安黎元。余亦爱此人，丹霄冀飞翻。
　　遭逢圣明主，敢进兴亡言。白璧竟何辜，青蝇遂成冤。
　　一朝去京国，十载客梁园。猛犬吠九关，杀人愤精魂。
　　皇穹雪冤枉，白日开氛昏。泰阶得夔龙，桃李满中原。
　　倒海索明月，凌山采芳荪。愧无横草功，虚负雨露恩。
　　迹谢云台阁，心随天马辕。夫子王佐才，而今复谁论。
　　层飙振六翮，不日思腾骞。我纵五湖棹，烟涛恣崩奔。
　　梦钓子陵湍，英风缅犹存。彼希客星隐，弱植不足援。
　　千里一回首，万里一长歌。黄鹤不复来，清风愁奈何。
　　舟浮潇湘月，山倒洞庭波。投汨笑古人，临濠得天和。
　　闲时田亩中，搔背牧鸡鹅。别离解相访，应在武陵多。

卷169_3 「忆襄阳旧游，赠马少府巨」李白
　　昔为大堤客，曾上山公楼。开窗碧嶂满，拂镜沧江流。
　　高冠佩雄剑，长揖韩荆州。此地别夫子，今来思旧游。
　　朱颜君未老，白发我先秋。壮志恐蹉跎，功名若云浮。
　　归心结远梦，落日悬春愁。空思羊叔子，堕泪岘山头。

卷169_4 「对雪献从兄虞城宰」李白
　　昨夜梁园里，弟寒兄不知。庭前看玉树，肠断忆连枝。

卷169_5 「访道安陵遇盖还为余造真箓，临别留赠」李白
　　清水见白石，仙人识青童。安陵盖夫子，十岁与天通。
　　悬河与微言，谈论安可穷。能令二千石，抚背惊神聪。
　　挥毫赠新诗，高价掩山东。至今平原客，感激慕清风。
　　学道北海仙，传书蕊珠宫。丹田了玉阙，白日思云空。
　　为我草真箓，天人惭妙工。七元洞豁落，八角辉星虹。
　　三灾荡璇玑，蛟龙翼微躬。举手谢天地，虚无齐始终。
　　黄金满高堂，答荷难克充。下笑世上士，沉魂北罗酆。
　　昔日万乘坟，今成一科蓬。赠言若可重，实此轻华嵩。

卷169_6 「赠崔郎中宗之（时谪官金陵）」李白
　　胡雁拂海翼，翱翔鸣素秋。惊云辞沙朔，飘荡迷河洲。
　　有如飞蓬人，去逐万里游。登高望浮云，仿佛如旧丘。
　　日从海傍没，水向天边流。长啸倚孤剑，目极心悠悠。
　　岁晏归去来，富贵安可求。仲尼七十说，历聘莫见收。
　　鲁连逃千金，珪组岂可酬。时哉苟不会，草木为我俦。
　　希君同携手，长往南山幽。

卷169_7 「赠崔咨议」李白
　　绿骥本天马，素非伏枥驹。长嘶向清风，倏忽凌九区。
　　何言西北至，却走东南隅。世道有翻覆，前期难豫图。
　　希君一翦拂，犹可骋中衢。

卷169_8 「赠升州王使君忠臣」李白
　　六代帝王国，三吴佳丽城。贤人当重寄，天子借高名。
　　巨海一边静，长江万里清。应须救赵策，未肯弃侯嬴。

卷169_9 「赠别从甥高五」李白
　　鱼目高泰山，不如一玙璠.贤甥即明月，声价动天门。
　　能成吾宅相，不减魏阳元。自顾寡筹略，功名安所存。
　　五木思一掷，如绳系穷猿。枥中骏马空，堂上醉人喧。
　　黄金久已罄，为报故交恩。闻君陇西行，使我惊心魂。
　　与尔共飘飖，云天各飞翻。江水流或卷，此心难具论。
　　贫家羞好客，语拙觉辞繁。三朝空错莫，对饭却惭冤。
　　自笑我非夫，生事多契阔。蓄积万古愤，向谁得开豁。
　　天地一浮云，此身乃毫末。忽见无端倪，太虚可包括。
　　去去何足道，临歧空复愁。肝胆不楚越，山河亦衾裯.
　　云龙若相从，明主会见收。成功解相访，溪水桃花流。

卷169_10 「赠裴司马」李白
　　翡翠黄金缕，绣成歌舞衣。若无云间月，谁可比光辉。
　　秀色一如此，多为众女讥。君恩移昔爱，失宠秋风归。
　　愁苦不窥邻，泣上流黄机。天寒素手冷，夜长烛复微。
　　十日不满匹，鬓蓬乱若丝。犹是可怜人，容华世中稀。
　　向君发皓齿，顾我莫相违。

卷169_11 「叙旧赠江阳宰陆调」李白
　　泰伯让天下，仲雍扬波涛。清风荡万古，迹与星辰高。
　　开吴食东溟，陆氏世英髦。多君秉古节，岳立冠人曹。
　　风流少年时，京洛事游遨。腰间延陵剑，玉带明珠袍。
　　我昔斗鸡徒，连延五陵豪。邀遮相组织，呵吓来煎熬。
　　君开万丛人，鞍马皆辟易。告急清宪台，脱余北门厄。
　　间宰江阳邑，翦棘树兰芳。城门何肃穆，五月飞秋霜。
　　好鸟集珍木，高才列华堂。时从府中归，丝管俨成行。
　　但苦隔远道，无由共衔觞。江北荷花开，江南杨梅熟。
　　正好饮酒时，怀贤在心目。挂席拾海月，乘风下长川。
　　多沽新丰醁，满载剡溪船。中途不遇人，直到尔门前。
　　大笑同一醉，取乐平生年。

卷169_12 「赠从孙义兴宰铭」李白
　　天子思茂宰，天枝得英才。朗然清秋月，独出映吴台。
　　落笔生绮绣，操刀振风雷。蠖屈虽百里，鹏鶱望三台。
　　退食无外事，琴堂向山开。绿水寂以闲，白云有时来。
　　河阳富奇藻，彭泽纵名杯。所恨不见之，犹如仰昭回。
　　元恶昔滔天，疲人散幽草。惊川无活鳞，举邑罕遗老。
　　誓雪会稽耻，将奔宛陵道。亚相素所重，投刃应桑林。
　　独坐伤激扬，神融一开襟。弦歌欣再理，和乐醉人心。
　　蠹政除害马，倾巢有归禽。壶浆候君来，聚舞共讴吟。
　　农人弃蓑笠，蚕女堕缨簪。欢笑相拜贺，则知惠爱深。
　　历职吾所闻，称贤尔为最。化洽一邦上，名驰三江外。
　　峻节贯云霄，通方堪远大。能文变风俗，好客留轩盖。
　　他日一来游，因之严光濑。

卷169_13 「草创大还，赠柳官迪」李白
　　天地为橐籥，周流行太易。造化合元符，交媾腾精魄。
　　自然成妙用，孰知其指的。罗络四季间，绵微无一隙。
　　日月更出没，双光岂云只。姹女乘河车，黄金充辕轭。
　　执枢相管辖，摧伏伤羽翮。朱鸟张炎威，白虎守本宅。
　　相煎成苦老，消铄凝津液。仿佛明窗尘，死灰同至寂。
　　捣冶入赤色，十二周律历。赫然称大还，与道本无隔。
　　白日可抚弄，清都在咫尺。北酆落死名，南斗上生籍。
　　抑予是何者，身在方士格。才术信纵横，世途自轻掷。
　　吾求仙弃俗，君晓损胜益。不向金阙游，思为玉皇客。
　　鸾车速风电，龙骑无鞭策。一举上九天，相携同所适。

卷169_14 「赠崔司户文昆季」李白
　　双珠出海底，俱是连城珍。明月两特达，馀辉傍照人。
　　英声振名都，高价动殊邻。岂伊箕山故，特以风期亲。
　　惟昔不自媒，担簦西入秦。攀龙九天上，忝列岁星臣。
　　布衣侍丹墀，密勿草丝纶。才微惠渥重，谗巧生缁磷。
　　一去已十载，今来复盈旬。清霜入晓鬓，白露生衣巾。
　　侧见绿水亭，开门列华茵。千金散义士，四坐无凡宾。
　　欲折月中桂，持为寒者薪。路傍已窃笑，天路将何因。
　　垂恩倘丘山，报德有微身。

卷169_15 「赠溧阳宋少府陟」李白
　　李斯未相秦，且逐东门兔。宋玉事襄王，能为高唐赋。
　　常闻绿水曲，忽此相逢遇。扫洒青天开，豁然披云雾。
　　葳蕤紫鸾鸟，巢在昆山树。惊风西北吹，飞落南溟去。
　　早怀经济策，特受龙颜顾。白玉栖青蝇，君臣忽行路。
　　人生感分义，贵欲呈丹素。何日清中原，相期廓天步。

卷169_16 「戏赠郑溧阳」李白
　　陶令日日醉，不知五柳春。素琴本无弦，漉酒用葛巾。
　　清风北窗下，自谓羲皇人。何时到栗里，一见平生亲。

卷169_17 「赠僧崖公」李白
　　昔在朗陵东，学禅白眉空。大地了镜彻，回旋寄轮风。
　　揽彼造化力，持为我神通。晚谒泰山君，亲见日没云。
　　中夜卧山月，拂衣逃人群。授余金仙道，旷劫未始闻。
　　冥机发天光，独朗谢垢氛。虚舟不系物，观化游江濆。
　　江濆遇同声，道崖乃僧英。说法动海岳，游方化公卿。
　　手秉玉麈尾，如登白楼亭。微言注百川，亹亹信可听。
　　一风鼓群有，万籁各自鸣。启闭八窗牖，托宿掣电霆。
　　自言历天台，搏壁蹑翠屏。凌兢石桥去，恍惚入青冥。
　　昔往今来归，绝景无不经。何日更携手，乘杯向蓬瀛。

卷169_18 「游溧阳北湖亭望瓦屋山怀古赠同旅（一作赠孟浩然）」李白
　　朝登北湖亭，遥望瓦屋山。天清白露下，始觉秋风还。
　　游子托主人，仰观眉睫间。目色送飞鸿，邈然不可攀。
　　长吁相劝勉，何事来吴关。闻有贞义女，振穷溧水湾。
　　清光了在眼，白日如披颜。高坟五六墩，崒兀栖猛虎。
　　遗迹翳九泉，芳名动千古。子胥昔乞食，此女倾壶浆。
　　运开展宿愤，入楚鞭平王。凛冽天地间，闻名若怀霜。
　　壮夫或未达，十步九太行。与君拂衣去，万里同翱翔。

卷169_19 「醉后赠从甥高镇」李白
　　马上相逢揖马鞭，客中相见客中怜。欲邀击筑悲歌饮，
　　正值倾家无酒钱。江东风光不借人，枉杀落花空自春。
　　黄金逐手快意尽，昨日破产今朝贫。丈夫何事空啸傲，
　　不如烧却头上巾。君为进士不得进，我被秋霜生旅鬓。
　　时清不及英豪人，三尺童儿重廉蔺。匣中盘剑装eC鱼，
　　闲在腰间未用渠。且将换酒与君醉，醉归托宿吴专诸。

卷169_20 「赠秋浦柳少府」李白
　　秋浦旧萧索，公庭人吏稀。因君树桃李，此地忽芳菲。
　　摇笔望白云，开帘当翠微。时来引山月，纵酒酣清晖。
　　而我爱夫子，淹留未忍归。

卷169_21 「赠崔秋浦三首」李白
　　吾爱崔秋浦，宛然陶令风。门前五杨柳，井上二梧桐。
　　山鸟下厅事，檐花落酒中。怀君未忍去，惆怅意无穷。
　　崔令学陶令，北窗常昼眠。抱琴时弄月，取意任无弦。
　　见客但倾酒，为官不爱钱。东皋春事起，种黍早归田。
　　河阳花作县，秋浦玉为人。地逐名贤好，风随惠化春。
　　水从天汉落，山逼画屏新。应念金门客，投沙吊楚臣。

卷169_22 「望九华赠青阳韦仲堪」李白
　　昔在九江上，遥望九华峰。天河挂绿水，秀出九芙蓉。
　　我欲一挥手，谁人可相从。君为东道主，于此卧云松。

　　　　　　　　　　　　　　　　

卷一百七十

卷170_1 「赠王判官，时余归隐，居庐山屏风叠」李白
　　昔别黄鹤楼，蹉跎淮海秋。俱飘零落叶，各散洞庭流。
　　中年不相见，蹭蹬游吴越。何处我思君，天台绿萝月。
　　会稽风月好，却绕剡溪回。云山海上出，人物镜中来。
　　一度浙江北，十年醉楚台。荆门倒屈宋，梁苑倾邹枚。
　　苦笑我夸诞，知音安在哉。大盗割鸿沟，如风扫秋叶。
　　吾非济代人，且隐屏风叠。中夜天中望，忆君思见君。
　　明朝拂衣去，永与海鸥群。

卷170_2 「在水军宴赠幕府诸侍御」李白
　　月化五白龙，翻飞凌九天。胡沙惊北海，电扫洛阳川。
　　虏箭雨宫阙，皇舆成播迁。英王受庙略，秉钺清南边。
　　云旗卷海雪，金戟罗江烟。聚散百万人，弛张在一贤。
　　霜台降群彦，水国奉戎旃。绣服开宴语，天人借楼船。
　　如登黄金台，遥谒紫霞仙。卷身编蓬下，冥机四十年。
　　宁知草间人，腰下有龙泉。浮云在一决，誓欲清幽燕。
　　愿与四座公，静谈金匮篇。齐心戴朝恩，不惜微躯捐。
　　所冀旄头灭，功成追鲁连。

卷170_3 「赠武十七谔」李白
　　马如一匹练，明日过吴门。乃是要离客，西来欲报恩。
　　笑开燕匕首，拂拭竟无言。狄犬吠清洛，天津成塞垣。
　　爱子隔东鲁，空悲断肠猿。林回弃白璧，千里阻同奔。
　　君为我致之，轻赍涉淮原。精诚合天道，不愧远游魂。

卷170_4 「赠闾丘宿松」李白
　　阮籍为太守，乘驴上东平。剖竹十日间，一朝风化清。
　　偶来拂衣去，谁测主人情。夫子理宿松，浮云知古城。
　　扫地物莽然，秋来百草生。飞鸟还旧巢，迁人返躬耕。
　　何惭宓子贱，不减陶渊明。吾知千载后，却掩二贤名。

卷170_5 「狱中上崔相涣」李白
　　胡马渡洛水，血流征战场。千门闭秋景，万姓危朝霜。
　　贤相燮元气，再欣海县康。台庭有夔龙，列宿粲成行。
　　羽翼三元圣，发辉两太阳。应念覆盆下，雪泣拜天光。

卷170_6 「中丞宋公以吴兵三千赴河南军次寻阳…囚参谋幕府因赠之」李白
　　独坐清天下，专征出海隅。九江皆渡虎，三郡尽还珠。
　　组练明秋浦，楼船入郢都。风高初选将，月满欲平胡。
　　杀气横千里，军声动九区。白猿惭剑术，黄石借兵符。
　　戎虏行当翦，鲸鲵立可诛。自怜非剧孟，何以佐良图。

卷170_7 「流夜郎赠辛判官」李白
　　昔在长安醉花柳，五侯七贵同杯酒。气岸遥凌豪士前，
　　风流肯落他人后。夫子红颜我少年，章台走马著金鞭。
　　文章献纳麒麟殿，歌舞淹留玳瑁筵。与君自谓长如此，
　　宁知草动风尘起。函谷忽惊胡马来，秦宫桃李向明开。
　　我愁远谪夜郎去，何日金鸡放赦回。

卷170_8 「赠刘都使」李白
　　东平刘公幹，南国秀馀芳。一鸣即朱绂，五十佩银章。
　　饮冰事戎幕，衣锦华水乡。铜官几万人，诤讼清玉堂。
　　吐言贵珠玉，落笔回风霜。而我谢明主，衔哀投夜郎。
　　归家酒债多，门客粲成行。高谈满四座，一日倾千觞。
　　所求竟无绪，裘马欲摧藏。主人若不顾，明发钓沧浪。

卷170_9 「赠常侍御」李白
　　安石在东山，无心济天下。一起振横流，功成复潇洒。
　　大贤有卷舒，季叶轻风雅。匡复属何人，君为知音者。
　　传闻武安将，气振长平瓦。燕赵期洗清，周秦保宗社。
　　登朝若有言，为访南迁贾。

卷170_10 「赠易秀才」李白
　　少年解长剑，投赠即分离。何不断犀象，精光暗往时。
　　蹉跎君自惜，窜逐我因谁。地远虞翻老，秋深宋玉悲。
　　空摧芳桂色，不屈古松姿。感激平生意，劳歌寄此辞。

卷170_11 「经乱离后天恩流夜郎忆旧游书怀赠江夏韦太守良宰」李白
　　天上白玉京，十二楼五城。仙人抚我顶，结发受长生。
　　误逐世间乐，颇穷理乱情。九十六圣君，浮云挂空名。
　　天地赌一掷，未能忘战争。试涉霸王略，将期轩冕荣。
　　时命乃大谬，弃之海上行。学剑翻自哂，为文竟何成。
　　剑非万人敌，文窃四海声。儿戏不足道，五噫出西京。
　　临当欲去时，慷慨泪沾缨。叹君倜傥才，标举冠群英。
　　开筵引祖帐，慰此远徂征。鞍马若浮云，送余骠骑亭。
　　歌钟不尽意，白日落昆明。十月到幽州，戈鋋若罗星。
　　君王弃北海，扫地借长鲸。呼吸走百川，燕然可摧倾。
　　心知不得语，却欲栖蓬瀛。弯弧惧天狼，挟矢不敢张。
　　揽涕黄金台，呼天哭昭王。无人贵骏骨，騄耳空腾骧。
　　乐毅倘再生，于今亦奔亡。蹉跎不得意，驱马还贵乡。
　　逢君听弦歌，肃穆坐华堂。百里独太古，陶然卧羲皇。
　　征乐昌乐馆，开筵列壶觞。贤豪间青娥，对烛俨成行。
　　醉舞纷绮席，清歌绕飞梁。欢娱未终朝，秩满归咸阳。
　　祖道拥万人，供帐遥相望。一别隔千里，荣枯异炎凉。
　　炎凉几度改，九土中横溃。汉甲连胡兵，沙尘暗云海。
　　草木摇杀气，星辰无光彩。白骨成丘山，苍生竟何罪。
　　函关壮帝居，国命悬哥舒。长戟三十万，开门纳凶渠。
　　公卿如犬羊，忠谠醢与菹。二圣出游豫，两京遂丘墟。
　　帝子许专征，秉旄控强楚。节制非桓文，军师拥熊虎。
　　人心失去就，贼势腾风雨。惟君固房陵，诚节冠终古。
　　仆卧香炉顶，餐霞漱瑶泉。门开九江转，枕下五湖连。
　　半夜水军来，浔阳满旌旃。空名适自误，迫胁上楼船。
　　徒赐五百金，弃之若浮烟。辞官不受赏，翻谪夜郎天。
　　夜郎万里道，西上令人老。扫荡六合清，仍为负霜草。
　　日月无偏照，何由诉苍昊。良牧称神明，深仁恤交道。
　　一忝青云客，三登黄鹤楼。顾惭祢处士，虚对鹦鹉洲。
　　樊山霸气尽，寥落天地秋。江带峨眉雪，川横三峡流。
　　万舸此中来，连帆过扬州。送此万里目，旷然散我愁。
　　纱窗倚天开，水树绿如发。窥日畏衔山，促酒喜得月。
　　吴娃与越艳，窈窕夸铅红。呼来上云梯，含笑出帘栊。
　　对客小垂手，罗衣舞春风。宾跪请休息，主人情未极。
　　览君荆山作，江鲍堪动色。清水出芙蓉，天然去雕饰。
　　逸兴横素襟，无时不招寻。朱门拥虎士，列戟何森森。
　　剪凿竹石开，萦流涨清深。登台坐水阁，吐论多英音。
　　片辞贵白璧，一诺轻黄金。谓我不愧君，青鸟明丹心。
　　五色云间鹊，飞鸣天上来。传闻赦书至，却放夜郎回。
　　暖气变寒谷，炎烟生死灰。君登凤池去，忽弃贾生才。
　　桀犬尚吠尧，匈奴笑千秋。中夜四五叹，常为大国忧。
　　旌旆夹两山，黄河当中流。连鸡不得进，饮马空夷犹。
　　安得羿善射，一箭落旄头。

卷170_12 「江夏使君叔席上赠史郎中」李白
　　凤凰丹禁里，衔出紫泥书。昔放三湘去，今还万死馀。
　　仙郎久为别，客舍问何如。涸辙思流水，浮云失旧居。
　　多惭华省贵，不以逐臣疏。复如竹林下，叨陪芳宴初。
　　希君生羽翼，一化北溟鱼。

卷170_13 「博平郑太守自庐山千里相寻入江夏北市门见访…立马赠别」李白
　　大梁贵公子，气盖苍梧云。若无三千客，谁道信陵君。
　　救赵复存魏，英威天下闻。邯郸能屈节，访博从毛薛。
　　夷门得隐沦，而与侯生亲。仍要鼓刀者，乃是袖槌人。
　　好士不尽心，何能保其身。多君重然诺，意气遥相托。
　　五马入市门，金鞍照城郭。都忘虎竹贵，且与荷衣乐。
　　去去桃花源，何时见归轩。相思无终极，肠断朗江猿。

卷170_14 「江上赠窦长史」李白
　　汉求季布鲁朱家，楚逐伍胥去章华。万里南迁夜郎国，
　　三年归及长风沙。闻道青云贵公子，锦帆游戏西江水。
　　人疑天上坐楼船，水净霞明两重绮。相约相期何太深，
　　棹歌摇艇月中寻。不同珠履三千客，别欲论交一片心。

卷170_15 「赠王汉阳」李白
　　天落白玉棺，王乔辞叶县。一去未千年，汉阳复相见。
　　犹乘飞凫舄，尚识仙人面。鬓发何青青，童颜皎如练。
　　吾曾弄海水，清浅嗟三变。果惬麻姑言，时光速流电。
　　与君数杯酒，可以穷欢宴。白云归去来，何事坐交战。

卷170_16 「赠汉阳辅录事二首」李白
　　闻君罢官意，我抱汉川湄。借问久疏索，何如听讼时。
　　天清江月白，心静海鸥知。应念投沙客，空馀吊屈悲。
　　鹦鹉洲横汉阳渡，水引寒烟没江树。南浦登楼不见君，
　　君今罢官在何处。汉口双鱼白锦鳞，令传尺素报情人。
　　其中字数无多少，只是相思秋复春。

卷170_17 「江夏赠韦南陵冰」李白
　　胡骄马惊沙尘起，胡雏饮马天津水。君为张掖近酒泉，
　　我窜三色九千里。天地再新法令宽，夜郎迁客带霜寒。
　　西忆故人不可见，东风吹梦到长安。宁期此地忽相遇，
　　惊喜茫如堕烟雾。玉箫金管喧四筵，苦心不得申长句。
　　昨日绣衣倾绿尊，病如桃李竟何言。昔骑天子大宛马，
　　今乘款段诸侯门。赖遇南平豁方寸，复兼夫子持清论。
　　有似山开万里云，四望青天解人闷。人闷还心闷，
　　苦辛长苦辛。愁来饮酒二千石，寒灰重暖生阳春。
　　山公醉后能骑马，别是风流贤主人。头陀云月多僧气，
　　山水何曾称人意。不然鸣笳按鼓戏沧流，
　　呼取江南女儿歌棹讴。我且为君槌碎黄鹤楼，
　　君亦为吾倒却鹦鹉洲。赤壁争雄如梦里，且须歌舞宽离忧。

卷170_18 「赠卢司户」李白
　　秋色无远近，出门尽寒山。白云遥相识，待我苍梧间。
　　借问卢耽鹤，西飞几岁还。

卷170_19 「赠从弟南平太守之遥二首」李白
　　少年不得意，落魄无安居。愿随任公子，欲钓吞舟鱼。
　　常时饮酒逐风景，壮心遂与功名疏。兰生谷底人不锄，
　　云在高山空卷舒。汉家天子驰驷马，赤军蜀道迎相如。
　　天门九重谒圣人，龙颜一解四海春。彤庭左右呼万岁，
　　拜贺明主收沉沦。翰林秉笔回英眄，麟阁峥嵘谁可见。
　　承恩初入银台门，著书独在金銮殿。龙钩雕镫白玉鞍，
　　象床绮席黄金盘。当时笑我微贱者，却来请谒为交欢。
　　一朝谢病游江海，畴昔相知几人在。前门长揖后门关，
　　今日结交明日改。爱君山岳心不移，随君云雾迷所为。
　　梦得池塘生春草，使我长价登楼诗。别后遥传临海作，
　　可见羊何共和之。
　　东平与南平，今古两步兵。素心爱美酒，不是顾专城。
　　谪官桃源去，寻花几处行。秦人如旧识，出户笑相迎。

卷170_20 「赠潘侍御论钱少阳」李白
　　绣衣柱史何昂藏，铁冠白笔横秋霜。三军论事多引纳，
　　阶前虎士罗干将。虽无二十五老者，且有一翁钱少阳。
　　眉如松雪齐四皓，调笑可以安储皇。君能礼此最下士，
　　九州拭目瞻清光。

卷170_21 「赠柳圆」李白
　　竹实满秋浦，凤来何苦饥。还同月下鹊，三绕未安枝。
　　夫子即琼树，倾柯拂羽仪。怀君恋明德，归去日相思。

卷170_22 「流夜郎半道承恩放还，兼欣克复之美书怀示息秀才」李白
　　黄口为人罗，白龙乃鱼服。得罪岂怨天，以愚陷网目。
　　鲸鲵未翦灭，豺狼屡翻履。悲作楚地囚，何日秦庭哭。
　　遭逢二明主，前后两迁逐。去国愁夜郎，投身窜荒谷。
　　半道雪屯蒙，旷如鸟出笼。遥欣克复美，光武安可同。
　　天子巡剑阁，储皇守扶风。扬袂正北辰，开襟揽群雄。
　　胡兵出月窟，雷破关之东。左扫因右拂，旋收洛阳宫。
　　回舆入咸京，席卷六合通。叱咤开帝业，手成天地功。
　　大驾还长安，两日忽再中。一朝让宝位，剑玺传无穷。
　　愧无秋毫力，谁念矍铄翁。弋者何所慕，高飞仰冥鸿。
　　弃剑学丹砂，临炉双玉童。寄言息夫子，岁晚陟方蓬。

卷170_23 「赠张相镐二首（时逃难在宿松山作。萧士赟云下八首伪）」李白
　　神器难窃弄，天狼窥紫宸。六龙迁白日，四海暗胡尘。
　　昊穹降元宰，君子方经纶。澹然养浩气，欻起持大钧。
　　秀骨象山岳，英谋合鬼神。佐汉解鸿门，生唐为后身。
　　拥旄秉金钺，伐鼓乘朱轮。虎将如雷霆，总戎向东巡。
　　诸侯拜马首，猛士骑鲸鳞。泽被鱼鸟悦，令行草木春。
　　圣智不失时，建功及良辰。丑虏安足纪，可贻帼与巾。
　　倒泻溟海珠，尽为入幕珍。冯异献赤伏，邓生倏来臻。
　　庶同昆阳举，再睹汉仪新。昔为管将鲍，中奔吴隔秦。
　　一生欲报主，百代思荣亲。其事竟不就，哀哉难重陈。
　　卧病宿松山，苍茫空四邻。风云激壮志，枯槁惊常伦。
　　闻君自天来，目张气益振。亚夫得剧孟，敌国空无人。
　　扪虱对桓公，愿得论悲辛。大块方噫气，何辞鼓青蘋.
　　斯言倘不合，归老汉江滨。
　　本家陇西人，先为汉边将。功略盖天地，名飞青云上。
　　苦战竟不侯，富年颇惆怅。世传崆峒勇，气激金风壮。
　　英烈遗厥孙，百代神犹王。十五观奇书，作赋凌相如。
　　龙颜惠殊宠，麟阁凭天居。晚途未云已，蹭蹬遭谗毁。
　　想像晋末时，崩腾胡尘起。衣冠陷锋镝，戎虏盈朝市。
　　石勒窥神州，刘聪劫天子。抚剑夜吟啸，雄心日千里。
　　誓欲斩鲸鲵，澄清洛阳水。六合洒霖雨，万物无凋枯。
　　我挥一杯水，自笑何区区。因人耻成事，贵欲决良图。
　　灭虏不言功，飘然陟蓬壶。惟有安期舄，留之沧海隅。

卷170_24 「闻谢杨儿吟猛虎词，因此有赠」李白
　　同州隔秋浦，闻吟猛虎词。晨朝来借问，知是谢杨儿。

卷170_25 「宿清溪主人」李白
　　夜到清溪宿，主人碧岩里。檐楹挂星斗，枕席响风水。
　　月落西山时，啾啾夜猿起。

卷170_26 「系寻阳，上崔相涣三首」李白
　　邯郸四十万，同日陷长平。能回造化笔，或冀一人生。
　　毛遂不堕井，曾参宁杀人。虚言误公子，投杼惑慈亲。
　　白璧双明月，方知一玉真。
　　虚传一片雨，枉作阳台神。纵为梦里相随去，
　　不是襄王倾国人。

卷170_27 「巴陵赠贾舍人」李白
　　贾生西望忆京华，湘浦南迁莫怨嗟。
　　圣主恩深汉文帝，怜君不遣到长沙。

　　　　　　　　　　　　　　　　

卷一百七十一

卷171_1 「赠别舍人弟台卿之江南」李白
　　去国客行远，还山秋梦长。梧桐落金井，一叶飞银床。
　　觉罢揽明镜，鬓毛飒已霜。良图委蔓草，古貌成枯桑。
　　欲道心下事，时人疑夜光。因为洞庭叶，飘落之潇湘。
　　令弟经济士，谪居我何伤。潜虬隐尺水，著论谈兴亡。
　　客遇王子乔，口传不死方。入洞过天地，登真朝玉皇。
　　吾将抚尔背，挥手遂翱翔……

卷171_2 「醉后赠王历阳（历阳，和州也）」李白
　　书秃千兔毫，诗裁两牛腰。笔踪起龙虎，舞袖拂云霄。
　　双歌二胡姬，更奏远清朝。举酒挑朔雪，从君不相饶。

卷171_3 「赠历阳褚司马（时此公为稚子舞，故作是诗）」李白
　　北堂千万寿，侍奉有光辉。先同稚子舞，更著老莱衣。
　　因为小儿啼，醉倒月下归。人间无此乐，此乐世中稀。

卷171_4 「对雪醉后赠王历阳」李白
　　有身莫犯飞龙鳞，有手莫辫猛虎须。君看昔日汝南市，
　　白头仙人隐玉壶。子猷闻风动窗竹，相邀共醉杯中绿。
　　历阳何异山阴时，白雪飞花乱人目。君家有酒我何愁，
　　客多乐酣秉烛游。谢尚自能鸲鹆舞，相如免脱鹔鹴裘。
　　清晨鼓棹过江去，千里相思明月楼。

卷171_5 「赠宣城宇文太守兼呈崔侍御」李白
　　白若白鹭鲜，清如清唳蝉。受气有本性，不为外物迁。
　　饮水箕山上，食雪首阳颠。回车避朝歌，掩口去盗泉。
　　岧峣广成子，倜傥鲁仲连。卓绝二公外，丹心无间然。
　　昔攀六龙飞，今作百炼铅。怀恩欲报主，投佩向北燕。
　　弯弓绿弦开，满月不惮坚。闲骑骏马猎，一射两虎穿。
　　回旋若流光，转背落双鸢。胡虏三叹息，兼知五兵权。
　　枪枪突云将，却掩我之妍。多逢剿绝儿，先著祖生鞭。
　　据鞍空矍铄，壮志竟谁宣。蹉跎复来归，忧恨坐相煎。
　　无风难破浪，失计长江边。危苦惜颓光，金波忽三圆。
　　时游敬亭上，闲听松风眠。或弄宛溪月，虚舟信洄沿。
　　颜公二十万，尽付酒家钱。兴发每取之，聊向醉中仙。
　　过此无一事，静谈秋水篇。君从九卿来，水国有丰年。
　　鱼盐满市井，布帛如云烟。下马不作威，冰壶照清川。
　　霜眉邑中叟，皆美太守贤。时时慰风俗，往往出东田。
　　竹马数小儿，拜迎白鹿前。含笑问使君，日晚可回旋。
　　遂归池上酌，掩抑清风弦。曾标横浮云，下抚谢脁肩。
　　楼高碧海出，树古青萝悬。光禄紫霞杯，伊昔忝相传。
　　良图扫沙漠，别梦绕旌旃。富贵日成疏，愿言杳无缘。
　　登龙有直道，倚玉阻芳筵。敢献绕朝策，思同郭泰船。
　　何言一水浅，似隔九重天。崔生何傲岸，纵酒复谈玄。
　　身为名公子，英才苦迍邅。鸣凤托高梧，凌风何翩翩。
　　安知慕群客，弹剑拂秋莲。

卷171_6 「赠宣城赵太守悦」李白
　　赵得宝符盛，山河功业存。三千堂上客，出入拥平原。
　　六国扬清风，英声何喧喧。大贤茂远业，虎竹光南藩。
　　错落千丈松，虬龙盘古根。枝下无俗草，所植唯兰荪。
　　忆在南阳时，始承国士恩。公为柱下史，脱绣归田园。
　　伊昔簪白笔，幽都逐游魂。持斧冠三军，霜清天北门。
　　差池宰两邑，鹗立重飞翻。焚香入兰台，起草多芳言。
　　夔龙一顾重，矫翼凌翔鹓.赤县扬雷声，强项闻至尊。
　　惊飙颓秀木，迹屈道弥敦。出牧历三郡，所居猛兽奔。
　　迁人同卫鹤，谬上懿公轩。自笑东郭履，侧惭狐白温。
　　闲吟步竹石，精义忘朝昏。憔悴成丑士，风云何足论。
　　猕猴骑土牛，羸马夹双辕。愿借羲皇景，为人照覆盆。
　　溟海不振荡，何由纵鹏鲲。所期玄津白，倜傥假腾鶱.

卷171_7 「赠从弟宣州长史昭」李白
　　淮南望江南，千里碧山对。我行倦过之，半落青天外。
　　宗英佐雄郡，水陆相控带。长川豁中流，千里泻吴会。
　　君心亦如此，包纳无小大。摇笔起风霜，推诚结仁爱。
　　讼庭垂桃李，宾馆罗轩盖。何意苍梧云，飘然忽相会。
　　才将圣不偶，命与时俱背。独立山海间，空老圣明代。
　　知音不易得，抚剑增感慨。当结九万期，中途莫先退。

卷171_8 「于五松山赠南陵常赞府」李白
　　为草当作兰，为木当作松。兰秋香风远，松寒不改容。
　　松兰相因依，萧艾徒丰茸。鸡与鸡并食，鸾与鸾同枝。
　　拣珠去沙砾，但有珠相随。远客投名贤，真堪写怀抱。
　　若惜方寸心，待谁可倾倒。虞卿弃赵相，便与魏齐行。
　　海上五百人，同日死田横。当时不好贤，岂传千古名。
　　愿君同心人，于我少留情。寂寂还寂寂，出门迷所适。
　　长铗归来乎，秋风思归客。

卷171_9 「自梁园至敬亭山见会公谈陵阳山水兼期同游因有此赠」李白
　　我随秋风来，瑶草恐衰歇。中途寡名山，安得弄云月。
　　渡江如昨日，黄叶向人飞。敬亭惬素尚，弭棹流清辉。
　　冰谷明且秀，陵峦抱江城。粲粲吴与史，衣冠耀天京。
　　水国饶英奇，潜光卧幽草。会公真名僧，所在即为宝。
　　开堂振白拂，高论横青云。雪山扫粉壁，墨客多新文。
　　为余话幽栖，且述陵阳美。天开白龙潭，月映清秋水。
　　黄山望石柱，突兀谁开张。黄鹤久不来，子安在苍茫。
　　东南焉可穷，山鸟飞绝处。稠叠千万峰，相连入云去。
　　闻此期振策，归来空闭关。相思如明月，可望不可攀。
　　何当移白足，早晚凌苍山。且寄一书札，令予解愁颜。

卷171_10 「赠友人三首」李白
　　兰生不当户，别是闲庭草。夙被霜露欺，红荣已先老。
　　谬接瑶华枝，结根君王池。顾无馨香美，叨沐清风吹。
　　馀芳若可佩，卒岁长相随。
　　袖中赵匕首，买自徐夫人。玉匣闭霜雪，经燕复历秦。
　　其事竟不捷，沦落归沙尘。持此愿投赠，与君同急难。
　　荆卿一去后，壮士多摧残。长号易水上，为我扬波澜。
　　凿井当及泉，张帆当济川。廉夫唯重义，骏马不劳鞭。
　　人生贵相知，何必金与钱。
　　慢世薄功业，非无胸中画。谑浪万古贤，以为儿童剧。
　　立产如广费，匡君怀长策。但苦山北寒，谁知道南宅。
　　岁酒上逐风，霜鬓两边白。蜀主思孔明，晋家望安石。
　　时人列五鼎，谈笑期一掷。虎伏被胡尘，渔歌游海滨。
　　弊裘耻妻嫂，长剑托交亲。夫子秉家义，群公难与邻。
　　莫持西江水，空许东溟臣。他日青云去，黄金报主人。

卷171_11 「陈情赠友人」李白
　　延陵有宝剑，价重千黄金。观风历上国，暗许故人深。
　　归来挂坟松，万古知其心。懦夫感达节，壮士激青衿。
　　鲍生荐夷吾，一举置齐相。斯人无良朋，岂有青云望。
　　临财不苟取，推分固辞让。后世称其贤，英风邈难尚。
　　论交但若此，友道孰云丧。多君骋逸藻，掩映当时人。
　　舒文振颓波，秉德冠彝伦。卜居乃此地，共井为比邻。
　　清琴弄云月，美酒娱冬春。薄德中见捐，忽之如遗尘。
　　英豪未豹变，自古多艰辛。他人纵以疏，君意宜独亲。
　　奈何成离居，相去复几许。飘风吹云霓，蔽目不得语。
　　投珠冀相报，按剑恐相距。所思采芳兰，欲赠隔荆渚。
　　沉忧心若醉，积恨泪如雨。愿假东壁辉，馀光照贫女。

卷171_12 「赠从弟冽」李白
　　楚人不识凤，重价求山鸡。献主昔云是，今来方觉迷。
　　自居漆园北，久别咸阳西。风飘落日去，节变流莺啼。
　　桃李寒未开，幽关岂来蹊。逢君发花萼，若与青云齐。
　　及此桑叶绿，春蚕起中闺。日出布谷鸣，田家拥锄犁。
　　顾余乏尺土，东作谁相携。傅说降霖雨，公输造云梯。
　　羌戎事未息，君子悲涂泥。报国有长策，成功羞执珪。
　　无由谒明主，杖策还蓬藜。他年尔相访，知我在磻溪。

卷171_13 「赠闾丘处士」李白
　　贤人有素业，乃在沙塘陂。竹影扫秋月，荷衣落古池。
　　闲读山海经，散帙卧遥帷。且耽田家乐，遂旷林中期。
　　野酌劝芳酒，园蔬烹露葵。如能树桃李，为我结茅茨。

卷171_14 「赠钱征君少阳（一作送赵云卿）」李白
　　白玉一杯酒，绿杨三月时。春风馀几日，两鬓各成丝。
　　秉烛唯须饮，投竿也未迟。如逢渭川猎，犹可帝王师。

卷171_15 「赠宣州灵源寺仲濬公」李白
　　敬亭白云气，秀色连苍梧。下映双溪水，如天落镜湖。
　　此中积龙象，独许濬公殊。风韵逸江左，文章动海隅。
　　观心同水月，解领得明珠。今日逢支遁，高谈出有无。

卷171_16 「赠僧朝美」李白
　　水客凌洪波，长鲸涌溟海。百川随龙舟，嘘吸竟安在。
　　中有不死者，探得明月珠。高价倾宇宙，馀辉照江湖。
　　苞卷金缕褐，萧然若空无。谁人识此宝，窃笑有狂夫。
　　了心何言说，各勉黄金躯。

卷171_17 「赠僧行融」李白
　　梁有汤惠休，常从鲍照游。峨眉史怀一，独映陈公出。
　　卓绝二道人，结交凤与麟。行融亦俊发，吾知有英骨。
　　海若不隐珠，骊龙吐明月。大海乘虚舟，随波任安流。
　　赋诗旃檀阁，纵酒鹦鹉洲。待我适东越，相携上白楼。

卷171_18 「赠黄山胡公求白鹇」李白
　　请以双白璧，买君双白鹇。白鹇白如锦，白雪耻容颜。
　　照影玉潭里，刷毛琪树间。夜栖寒月静，朝步落花闲。
　　我愿得此鸟，玩之坐碧山。胡公能辍赠，笼寄野人还。

卷171_19 「登敬亭山南望怀古，赠窦主簿」李白
　　敬亭一回首，目尽天南端。仙者五六人，常闻此游盘。
　　溪流琴高水，石耸麻姑坛。白龙降陵阳，黄鹤呼子安。
　　羽化骑日月，云行翼鸳鸾。下视宇宙间，四溟皆波澜。
　　汰绝目下事，从之复何难。百岁落半途，前期浩漫漫。
　　强食不成味，清晨起长叹。愿随子明去，炼火烧金丹。

卷171_20 「经乱后将避地剡中，留赠崔宣城」李白
　　双鹅飞洛阳，五马渡江徼。何意上东门，胡雏更长啸。
　　中原走豺虎，烈火焚宗庙。太白昼经天，颓阳掩馀照。
　　王城皆荡覆，世路成奔峭。四海望长安，颦眉寡西笑。
　　苍生疑落叶，白骨空相吊。连兵似雪山，破敌谁能料。
　　我垂北溟翼，且学南山豹。崔子贤主人，欢娱每相召。
　　胡床紫玉笛，却坐青云叫。杨花满州城，置酒同临眺。
　　忽思剡溪去，水石远清妙。雪尽天地明，风开湖山貌。
　　闷为洛生咏，醉发吴越调。赤霞动金光，日足森海峤。
　　独散万古意，闲垂一溪钓。猿近天上啼，人移月边棹。
　　无以墨绶苦，来求丹砂要。华发长折腰，将贻陶公诮。

卷171_21 「献从叔当涂宰阳冰」李白
　　金镜霾六国，亡新乱天经。焉知高光起，自有羽翼生。
　　萧曹安zj屼，耿贾摧欃枪。吾家有季父，杰出圣代英。
　　虽无三台位，不借四豪名。激昂风云气，终协龙虎精。
　　弱冠燕赵来，贤彦多逢迎。鲁连善谈笑，季布折公卿。
　　遥知礼数绝，常恐不合并。惕想结宵梦，素心久已冥。
　　顾惭青云器，谬奉玉樽倾。山阳五百年，绿竹忽再荣。
　　高歌振林木，大笑喧雷霆。落笔洒篆文，崩云使人惊。
　　吐辞又炳焕，五色罗华星。秀句满江国，高才掞天庭。
　　宰邑艰难时，浮云空古城。居人若薙草，扫地无纤茎。
　　惠泽及飞走，农夫尽归耕。广汉水万里，长流玉琴声。
　　雅颂播吴越，还如泰阶平。小子别金陵，来时白下亭。
　　群凤怜客鸟，差池相哀鸣。各拔五色毛，意重泰山轻。
　　赠微所费广，斗水浇长鲸。弹剑歌苦寒，严风起前楹。
　　月衔天门晓，霜落牛渚清。长叹即归路，临川空屏营。

卷171_7 「书怀赠南陵常赞府」李白
　　岁星入汉年，方朔见明主。调笑当时人，中天谢云雨。
　　一去麒麟阁，遂将朝市乖。故交不过门，秋草日上阶。
　　当时何特达，独与我心谐。置酒凌歊台，欢娱未曾歇。
　　歌动白纻山，舞回天门月。问我心中事，为君前致辞。
　　君看我才能，何似鲁仲尼。大圣犹不遇，小儒安足悲。
　　云南五月中，频丧渡泸师。毒草杀汉马，张兵夺云旗。
　　至今西二河，流血拥僵尸。将无七擒略，鲁女惜园葵。
　　咸阳天下枢，累岁人不足。虽有数斗玉，不如一盘粟。
　　赖得契宰衡，持钧慰风俗。自顾无所用，辞家方来归。
　　霜惊壮士发，泪满逐臣衣。以此不安席，蹉跎身世违。
　　终当灭卫谤，不受鲁人讥。

卷171_8 「赠汪伦（白游泾县桃花潭，村人汪伦常酝美酒以待白）」李白
　　李白乘舟将欲行，忽闻岸上踏歌声。
　　桃花潭水深千尺，不及汪伦送我情。

　　　　　　　　　　　　　　　　

卷一百七十二

卷172_1 「安陆白兆山桃花岩寄刘侍御绾（作春归桃花岩贻许侍御）」李白
　　云卧三十年，好闲复爱仙。蓬壶虽冥绝，鸾鹤心悠然。
　　归来桃花岩，得憩云窗眠。对岭人共语，饮潭猿相连。
　　时升翠微上，邈若罗浮巅。两岑抱东壑，一嶂横西天。
　　树杂日易隐，崖倾月难圆。芳草换野色，飞萝摇春烟。
　　入远构石室，选幽开上田。独此林下意，杳无区中缘。
　　永辞霜台客，千载方来旋。

卷172_2 「淮南卧病书怀，寄蜀中赵征君蕤」李白
　　吴会一浮云，飘如远行客。功业莫从就，岁光屡奔迫。
　　良图俄弃捐，衰疾乃绵剧。古琴藏虚匣，长剑挂空壁。
　　楚冠怀钟仪，越吟比庄舄。国门遥天外，乡路远山隔。
　　朝忆相如台，夜梦子云宅。旅情初结缉，秋气方寂历。
　　风入松下清，露出草间白。故人不可见，幽梦谁与适。
　　寄书西飞鸿，赠尔慰离析。

卷172_3 「寄弄月溪吴山人」李白
　　尝闻庞德公，家住洞湖水。终身栖鹿门，不入襄阳市。
　　夫君弄明月，灭景清淮里。高踪邈难追，可与古人比。
　　清扬杳莫睹，白云空望美。待我辞人间，携手访松子。

卷172_4 「秋山寄卫尉张卿及王征君」李白
　　何以折相赠，白花青桂枝。月华若夜雪，见此令人思。
　　虽然剡溪兴，不异山阴时。明发怀二子，空吟招隐诗。

卷172_5 「望终南山，寄紫阁隐者」李白
　　出门见南山，引领意无限。秀色难为名，苍翠日在眼。
　　有时白云起，天际自舒卷。心中与之然，托兴每不浅。
　　何当造幽人，灭迹栖绝巘.

卷172_6 「夕霁杜陵登楼，寄韦繇」李白
　　浮阳灭霁景，万物生秋容。登楼送远目，伏槛观群峰。
　　原野旷超缅，关河纷杂重。清晖映竹日，翠色明云松。
　　蹈海寄遐想，还山迷旧踪。徒然迫晚暮，未果谐心胸。
　　结桂空伫立，折麻恨莫从。思君达永夜，长乐闻疏钟。

卷172_7 「秋夜宿龙门香山寺奉寄王方城十七丈奉国莹上…幼成令问」李白
　　朝发汝海东，暮栖龙门中。水寒夕波急，木落秋山空。
　　望极九霄迥，赏幽万壑通。目皓沙上月，心清松下风。
　　玉斗横网户，银河耿花宫。兴在趣方逸，欢馀情未终。
　　凤驾忆王子，虎溪怀远公。桂枝坐萧瑟，棣华不复同。
　　流恨寄伊水，盈盈焉可穷。

卷172_8 「春日独坐，寄郑明府」李白
　　燕麦青青游子悲，河堤弱柳郁金枝。长条一拂春风去，
　　尽日飘扬无定时。我在河南别离久，那堪坐此对窗牖。
　　情人道来竟不来，何人共醉新丰酒。

卷172_9 「寄淮南友人」李白
　　红颜悲旧国，青岁歇芳洲。不待金门诏，空持宝剑游。
　　海云迷驿道，江月隐乡楼。复作淮南客，因逢桂树留。

卷172_10 「沙丘城下寄杜甫」李白
　　我来竟何事，高卧沙丘城。城边有古树，日夕连秋声。
　　鲁酒不可醉，齐歌空复情。思君若汶水，浩荡寄南征。

卷172_11 「闻丹丘子于城北营石门幽居中有高凤遗迹仆离群…以寄之」李白
　　春华沧江月，秋色碧海云。离居盈寒暑，对此长思君。
　　思君楚水南，望君淮山北。梦魂虽飞来，会面不可得。
　　畴昔在嵩阳，同衾卧羲皇。绿萝笑簪绂，丹壑贱岩廊。
　　晚途各分析，乘兴任所适。仆在雁门关，君为峨眉客。
　　心悬万里外，影滞两乡隔。长剑复归来，相逢洛阳陌。
　　陌上何喧喧，都令心意烦。迷津觉路失，托势随风翻。
　　以兹谢朝列，长啸归故园。故园恣闲逸，求古散缥帙。
　　久欲入名山，婚娶殊未毕。人生信多故，世事岂惟一。
　　念此忧如焚，怅然若有失。闻君卧石门，宿昔契弥敦。
　　方从桂树隐，不羡桃花源。高风起遐旷，幽人迹复存。
　　松风清瑶瑟，溪月湛芳樽。安居偶佳赏，丹心期此论。

卷172_12 「淮阴书怀，寄王宗成（一作王宗城）」李白
　　沙墩至梁苑，二十五长亭。大舶夹双橹，中流鹅鹳鸣。
　　云天扫空碧，川岳涵馀清。飞凫从西来，适与佳兴并。
　　眷言王乔舄，婉娈故人情。复此亲懿会，而增交道荣。
　　沿洄且不定，飘忽怅徂征。暝投淮阴宿，欣得漂母迎。
　　斗酒烹黄鸡，一餐感素诚。予为楚壮士，不是鲁诸生。
　　有德必报之，千金耻为轻。缅书羁孤意，远寄棹歌声。

卷172_13 「闻王昌龄左迁龙标，遥有此寄」李白
　　杨花落尽子规啼，闻道龙标过五溪。
　　我寄愁心与明月，随风直到夜郎西。

卷172_14 「寄王屋山人孟大融」李白
　　我昔东海上，劳山餐紫霞。亲见安期公，食枣大如瓜。
　　中年谒汉主，不惬还归家。朱颜谢春辉，白发见生涯。
　　所期就金液，飞步登云车。愿随夫子天坛上，
　　闲与仙人扫落花。

卷172_15 「忆旧游，寄谯郡元参军」李白
　　忆昔洛阳董糟丘，为余天津桥南造酒楼。
　　黄金白璧买歌笑，一醉累月轻王侯。海内贤豪青云客，
　　就中与君心莫逆。迥山转海不作难，倾情倒意无所惜。
　　我向淮南攀桂枝，君留洛北愁梦思。不忍别，还相随。
　　相随迢迢访仙城，三十六曲水回萦。一溪初入千花明，
　　万壑度尽松风声。银鞍金络倒平地，汉东太守来相迎。
　　紫阳之真人，邀我吹玉笙。餐霞楼上动仙乐，
　　嘈然宛似鸾凤鸣。袖长管催欲轻举，汉中太守醉起舞。
　　手持锦袍覆我身，我醉横眠枕其股。当筵意气凌九霄，
　　星离雨散不终朝，分飞楚关山水遥。余既还山寻故巢，
　　君亦归家渡渭桥。君家严君勇貔虎，作尹并州遏戎虏。
　　五月相呼度太行，摧轮不道羊肠苦。行来北凉岁月深，
　　感君贵义轻黄金。琼杯绮食青玉案，使我醉饱无归心。
　　时时出向城西曲，晋祠流水如碧玉。浮舟弄水箫鼓鸣，
　　微波龙鳞莎草绿。兴来携妓恣经过，其若杨花似雪何。
　　红妆欲醉宜斜日，百尺清潭写翠娥。翠娥婵娟初月辉，
　　美人更唱舞罗衣。清风吹歌入空去，歌曲自绕行云飞。
　　此时行乐难再遇，西游因献长杨赋。北阙青云不可期，
　　东山白首还归去。渭桥南头一遇君，酂台之北又离群。
　　问余别恨知多少，落花春暮争纷纷。言亦不可尽，
　　情亦不可极。呼儿长跪缄此辞，寄君千里遥相忆。

卷172_16 「月夜江行，寄崔员外宗之」李白
　　飘飘江风起，萧飒海树秋。登舻美清夜，挂席移轻舟。
　　月随碧山转，水合青天流。杳如星河上，但觉云林幽。
　　归路方浩浩，徂川去悠悠。徒悲蕙草歇，复听菱歌愁。
　　岸曲迷后浦，沙明瞰前洲。怀君不可见，望远增离忧。

卷172_17 「宿白鹭洲，寄杨江宁」李白
　　朝别朱雀门，暮栖白鹭洲。波光摇海月，星影入城楼。
　　望美金陵宰，如思琼树忧。徒令魂入梦，翻觉夜成秋。
　　绿水解人意，为余西北流。因声玉琴里，荡漾寄君愁。

卷172_18 「新林浦阻风，寄友人」李白
　　潮水定可信，天风难与期。清晨西北转，薄暮东南吹。
　　以此难挂席，佳期益相思。海月破圆影，菰蒋生绿池。
　　昨日北湖梅，开花已满枝。今朝东门柳，夹道垂青丝。
　　岁物忽如此，我来定几时。纷纷江上雪，草草客中悲。
　　明发新林浦，空吟谢脁诗。

卷172_19 「寄韦南陵冰，余江上乘兴访之遇寻颜尚书笑有此赠」李白
　　南船正东风，北船来自缓。江上相逢借问君，
　　语笑未了风吹断。闻君携伎访情人，应为尚书不顾身。
　　堂上三千珠履客，瓮中百斛金陵春。恨我阻此乐，
　　淹留楚江滨。月色醉远客，山花开欲然。春风狂杀人，
　　一日剧三年。乘兴嫌太迟，焚却子猷船。梦见五柳枝，
　　已堪挂马鞭。何日到彭泽，长歌陶令前。

卷172_20 「题情深树，寄象公」李白
　　肠断枝上猿，泪添山下樽。白云见我去，亦为我飞翻。

卷172_21 「北山独酌，寄韦六」李白
　　巢父将许由，未闻买山隐。道存迹自高，何惮去人近。
　　纷吾下兹岭，地闲喧亦泯。门横群岫开，水凿众泉引。
　　屏高而在云，窦深莫能准。川光昼昏凝，林气夕凄紧。
　　于焉摘朱果，兼得养玄牝。坐月观宝书，拂霜弄瑶轸。
　　倾壶事幽酌，顾影还独尽。念君风尘游，傲尔令自哂。

卷172_22 「寄当涂赵少府炎」李白
　　晚登高楼望，木落双江清。寒山饶积翠，秀色连州城。
　　目送楚云尽，心悲胡雁声。相思不可见，回首故人情。

卷172_23 「寄东鲁二稚子（在金陵作）」李白
　　吴地桑叶绿，吴蚕已三眠。我家寄东鲁，谁种龟阴田。
　　春事已不及，江行复茫然。南风吹归心，飞堕酒楼前。
　　楼东一株桃，枝叶拂青烟。此树我所种，别来向三年。
　　桃今与楼齐，我行尚未旋。娇女字平阳，折花倚桃边。
　　折花不见我，泪下如流泉。小儿名伯禽，与姊亦齐肩。
　　双行桃树下，抚背复谁怜。念此失次第，肝肠日忧煎。
　　裂素写远意，因之汶阳川。

卷172_24 「独酌清溪江石上，寄权昭夷」李白
　　我携一樽酒，独上江祖石。自从天地开，更长几千尺。
　　举杯向天笑，天回日西照。永愿坐此石，长垂严陵钓。
　　寄谢山中人，可与尔同调。

卷172_25 「禅房怀友人岑伦」李白
　　婵娟罗浮月，摇艳桂水云。美人竟独往，而我安得群。
　　一朝语笑隔，万里欢情分。沉吟彩霞没，梦寐群芳歇。
　　归鸿渡三湘，游子在百粤。边尘染衣剑，白日凋华发。
　　春风变楚关，秋声落吴山。草木结悲绪，风沙凄苦颜。
　　朅来已永久，颓思如循环。飘飘限江裔，想像空留滞。
　　离忧每醉心，别泪徒盈袂。坐愁青天末，出望黄云蔽。
　　目极何悠悠，梅花南岭头。空长灭征鸟，水阔无还舟。
　　宝剑终难托，金囊非易求。归来倘有问，桂树山之幽。

　　　　　　　　　　　　　　　　

卷一百七十三

卷173_1 「庐山谣，寄卢侍御虚舟」李白
　　我本楚狂人，凤歌笑孔丘。手持绿玉杖，朝别黄鹤楼。
　　五岳寻仙不辞远，一生好入名山游。庐山秀出南斗傍，
　　屏风九叠云锦张，影落明湖青黛光。金阙前开二峰长，
　　银河倒挂三石梁。香炉瀑布遥相望，回崖沓嶂凌苍苍。
　　翠影红霞映朝日，鸟飞不到吴天长。登高壮观天地间，
　　大江茫茫去不还。黄云万里动风色，白波九道流雪山。
　　好为庐山谣，兴因庐山发。闲窥石镜清我心，
　　谢公行处苍苔没。早服还丹无世情，琴心三叠道初成。
　　遥见仙人彩云里，手把芙蓉朝玉京。先期汗漫九垓上，
　　愿接卢敖游太清。

卷173_2 「下寻阳城泛彭蠡，寄黄判官」李白
　　浪动灌婴井，寻阳江上风。开帆入天镜，直向彭湖东。
　　落景转疏雨，晴云散远空。名山发佳兴，清赏亦何穷。
　　石镜挂遥月，香炉灭彩虹。相思俱对此，举目与君同。

卷173_3 「书情寄从弟邠州长史昭」李白
　　自笑客行久，我行定几时。绿杨已可折，攀取最长枝。
　　翩翩弄春色，延伫寄相思。谁言贵此物，意愿重琼蕤。
　　昨梦见惠连，朝吟谢公诗。东风引碧草，不觉生华池。
　　临玩忽云夕，杜鹃夜鸣悲。怀君芳岁歇，庭树落红滋。

卷173_4 「寄王汉阳」李白
　　南湖秋月白，王宰夜相邀。锦帐郎官醉，罗衣舞女娇。
　　笛声喧沔鄂，歌曲上云霄。别后空愁我，相思一水遥。

卷173_5 「春日归山，寄孟浩然」李白
　　朱绂遗尘境，青山谒梵筵。金绳开觉路，宝筏度迷川。
　　岭树攒飞栱，岩花覆谷泉。塔形标海月，楼势出江烟。
　　香气三天下，钟声万壑连。荷秋珠已满，松密盖初圆。
　　鸟聚疑闻法，龙参若护禅。愧非流水韵，叨入伯牙弦。

卷173_6 「流夜郎永华寺，寄寻阳群官」李白
　　朝别凌烟楼，贤豪满行舟。暝投永华寺，宾散予独醉。
　　愿结九江流，添成万行泪。写意寄庐岳，何当来此地。
　　天命有所悬，安得苦愁思。

卷173_7 「流夜郎至西塞驿，寄裴隐」李白
　　扬帆借天风，水驿苦不缓。平明及西塞，已先投沙伴。
　　回峦引群峰，横蹙楚山断。砯冲万壑会，震沓百川满。
　　龙怪潜溟波，俟时救炎旱。我行望雷雨，安得沾枯散。
　　鸟去天路长，人愁春光短。空将泽畔吟，寄尔江南管。

卷173_8 「自汉阳病酒归，寄王明府」李白
　　去岁左迁夜郎道，琉璃砚水长枯槁。今年敕放巫山阳，
　　蛟龙笔翰生辉光。圣主还听子虚赋，相如却与论文章。
　　愿扫鹦鹉洲，与君醉百场。啸起白云飞七泽，
　　歌吟渌水动三湘。莫惜连船沽美酒，千金一掷买春芳。

卷173_9 「望汉阳柳色，寄王宰」李白
　　汉阳江上柳，望客引东枝。树树花如雪，纷纷乱若丝。
　　春风传我意，草木别前知。寄谢弦歌宰，西来定未迟。

卷173_10 「江夏寄汉阳辅录事」李白
　　谁道此水广，狭如一匹练。江夏黄鹤楼，青山汉阳县。
　　大语犹可闻，故人难可见。君草陈琳檄，我书鲁连箭。
　　报国有壮心，龙颜不回眷。西飞精卫鸟，东海何由填。
　　鼓角徒悲鸣，楼船习征战。抽剑步霜月，夜行空庭遍。
　　长呼结浮云，埋没顾荣扇。他日观军容，投壶接高宴。

卷173_11 「早春寄王汉阳」李白
　　闻道春还未相识，走傍寒梅访消息。昨夜东风入武阳，
　　陌头杨柳黄金色。碧水浩浩云茫茫，美人不来空断肠。
　　预拂青山一片石，与君连日醉壶觞。

卷173_12 「江上寄巴东故人」李白
　　汉水波浪远，巫山云雨飞。东风吹客梦，西落此中时。
　　觉后思白帝，佳人与我违。瞿塘饶贾客，音信莫令稀。

卷173_13 「江上寄元六林宗」李白
　　霜落江始寒，枫叶绿未脱。客行悲清秋，永路苦不达。
　　沧波眇川汜，白日隐天末。停棹依林峦，惊猿相叫聒。
　　夜分河汉转，起视溟涨阔。凉风何萧萧，流水鸣活活。
　　浦沙净如洗，海月明可掇。兰交空怀思，琼树讵解渴。
　　勖哉沧洲心，岁晚庶不夺。幽赏颇自得，兴远与谁豁。

卷173_14 「寄从弟宣州长史昭」李白
　　尔佐宣州郡，守官清且闲。常夸云月好，邀我敬亭山。
　　五落洞庭叶，三江游未还。相思不可见，叹息损朱颜。

卷173_15 「泾溪东亭寄郑少府谔」李白
　　我游东亭不见君，沙上行将白鹭群。白鹭行时散飞去，
　　又如雪点青山云。欲往泾溪不辞远，龙门蹙波虎眼转。
　　杜鹃花开春已阑，归向陵阳钓鱼晚。

卷173_16 「宣州九日闻崔四侍御与宇文太守游敬亭…寄崔侍御二首」李白
　　九日茱萸熟，插鬓伤早白。登高望山海，满目悲古昔。
　　远访投沙人，因为逃名客。故交竟谁在，独有崔亭伯。
　　重阳不相知，载酒任所适。手持一枝菊，调笑二千石。
　　日暮岸帻归，传呼隘阡陌。彤襜双白鹿，宾从何辉赫。
　　夫子在其间，遂成云霄隔。良辰与美景，两地方虚掷。
　　晚从南峰归，萝月下水壁。却登郡楼望，松色寒转碧。
　　咫尺不可亲，弃我如遗舄。
　　九卿天上落，五马道傍来。列戟朱门晓，褰帏碧嶂开。
　　登高望远海，召客得英才。紫绶欢情洽，黄花逸兴催。
　　山从图上见，溪即镜中回。遥羡重阳作，应过戏马台。

卷173_17 「寄崔侍御」李白
　　宛溪霜夜听猿愁，去国长为不系舟。独怜一雁飞南海，
　　却羡双溪解北流。高人屡解陈蕃榻，过客难登谢脁楼。
　　此处别离同落叶，朝朝分散敬亭秋。

卷173_18 「泾溪南蓝山下有落星潭可以卜筑余泊舟石上寄何判官昌浩」李白
　　蓝岑竦天壁，突兀如鲸额。奔蹙横澄潭，势吞落星石。
　　沙带秋月明，水摇寒山碧。佳境宜缓棹，清辉能留客。
　　恨君阻欢游，使我自惊惕。所期俱卜筑，结茅炼金液。

卷173_19 「早过漆林渡，寄万巨」李白
　　西经大蓝山，南来漆林渡。水色倒空青，林烟横积素。
　　漏流昔吞翕，沓浪竞奔注。潭落天上星，龙开水中雾。
　　峣岩注公栅，突兀陈焦墓。岭峭纷上干，川明屡回顾。
　　因思万夫子，解渴同琼树。何日睹清光，相欢咏佳句。

卷173_20 「游敬亭寄崔侍御（一本作登古城望府中寄崔侍御）」李白
　　我家敬亭下，辄继谢公作。相去数百年，风期宛如昨。
　　登高素秋月，下望青山郭。俯视鸳鹭群，饮啄自鸣跃。
　　夫子虽蹭蹬，瑶台雪中鹤。独立窥浮云，其心在寥廓。
　　时来顾我笑，一饭葵与藿。世路如秋风，相逢尽萧索。
　　腰间玉具剑，意许无遗诺。壮士不可轻，相期在云阁。

卷173_21 「三山望金陵，寄殷淑」李白
　　三山怀谢脁，水澹望长安。芜没河阳县，秋江正北看。
　　卢龙霜气冷，鳷鹊月光寒。耿耿忆琼树，天涯寄一欢。

卷173_22 「自金陵溯流过白璧山玩月达天门，寄句容王主簿」李白
　　沧江溯流归，白璧见秋月。秋月照白璧，皓如山阴雪。
　　幽人停宵征，贾客忘早发。进帆天门山，回首牛渚没。
　　川长信风来，日出宿雾歇。故人在咫尺，新赏成胡越。
　　寄君青兰花，惠好庶不绝。

卷173_23 「寄上吴王三首」李白
　　淮王爱八公，携手绿云中。小子忝枝叶，亦攀丹桂丛。
　　谬以词赋重，而将枚马同。何日背淮水，东之观土风。
　　坐啸庐江静，闲闻进玉觞。去时无一物，东壁挂胡床。
　　英明庐江守，声誉广平籍。洒扫黄金台，招邀青云客。
　　客曾与天通，出入清禁中。襄王怜宋玉，愿入兰台宫。

　　　　　　　　　　　　　　　　

卷一百七十四

卷174_1 「秋日鲁郡尧祠亭上宴别杜补阙、范侍御」李白
　　我觉秋兴逸，谁云秋兴悲。山将落日去，水与晴空宜。
　　鲁酒白玉壶，送行驻金羁。歇鞍憩古木，解带挂横枝。
　　歌鼓川上亭，曲度神飙吹。云归碧海夕，雁没青天时。
　　相失各万里，茫然空尔思。

卷174_2 「别鲁颂」李白
　　谁道泰山高，下却鲁连节。谁云秦军众，摧却鲁连舌。
　　独立天地间，清风洒兰雪。夫子还倜傥，攻文继前烈。
　　错落石上松，无为秋霜折。赠言镂宝刀，千岁庶不灭。

卷174_3 「别中都明府兄」李白
　　吾兄诗酒继陶君，试宰中都天下闻。东楼喜奉连枝会，
　　南陌愁为落叶分。城隅渌水明秋日，海上青山隔暮云。
　　取醉不辞留夜月，雁行中断惜离群。

卷174_4 「梦游天姥吟留别（一作别东鲁诸公）」李白
　　海客谈瀛洲，烟涛微茫信难求。越人语天姥，
　　云霓明灭或可睹。天姥连天向天横，势拔五岳掩赤城。
　　天台四万八千丈，对此欲倒东南倾。我欲因之梦吴越，
　　一夜飞度镜湖月。湖月照我影，送我至剡溪。
　　谢公宿处今尚在，渌水荡漾清猿啼。脚著谢公屐，
　　身登青云梯。半壁见海日，空中闻天鸡。
　　千岩万转路不定，迷花倚石忽已暝。熊咆龙吟殷岩泉，
　　栗深林兮惊层巅。云青青兮欲雨，水澹澹兮生烟。
　　列缺霹雳，丘峦崩摧。洞天石扇，訇然中开。
　　青冥浩荡不见底，日月照耀金银台。霓为衣兮风为马，
　　云之君兮纷纷而来下。虎鼓瑟兮鸾回车，
　　仙之人兮列如麻。忽魂悸以魄动，怳惊起而长嗟。
　　惟觉时之枕席，失向来之烟霞。世间行乐亦如此，
　　古来万事东流水。别君去时何时还，且放白鹿青崖间，
　　须行即骑访名山。安能摧眉折腰事权贵，
　　使我不得开心颜。

卷174_5 「留别曹南群官之江南」李白
　　我昔钓白龙，放龙溪水傍。道成本欲去，挥手凌苍苍。
　　时来不关人，谈笑游轩皇。献纳少成事，归休辞建章。
　　十年罢西笑，览镜如秋霜。闭剑琉璃匣，炼丹紫翠房。
　　身佩豁落图，腰垂虎鞶囊。仙人驾彩凤，志在穷遐荒。
　　恋子四五人，裴回未翱翔。东流送白日，骤歌兰蕙芳。
　　仙宫两无从，人间久摧藏。范蠡说句践，屈平去怀王。
　　飘飘紫霞心，流浪忆江乡。愁为万里别，复此一衔觞。
　　淮水帝王州，金陵绕丹阳。楼台照海色，衣马摇川光。
　　及此北望君，相思泪成行。朝云落梦渚，瑶草空高堂。
　　帝子隔洞庭，青枫满潇湘。怀君路绵邈，览古情凄凉。
　　登岳眺百川，杳然万恨长。知恋峨眉去，弄景偶骑羊。

卷174_6 「留别于十一兄逖、裴十三游塞垣」李白
　　太公渭川水，李斯上蔡门。钓周猎秦安黎元，
　　小鱼su兔何足言。天张云卷有时节，吾徒莫叹羝触藩。
　　于公白首大梁野，使人怅望何可论。既知朱亥为壮士，
　　且愿束心秋毫里。秦赵虎争血中原，当去抱关救公子。
　　裴生览千古，龙鸾炳文章。悲吟雨雪动林木，
　　放书辍剑思高堂。劝尔一杯酒，拂尔裘上霜。
　　尔为我楚舞，吾为尔楚歌。且探虎穴向沙漠，
　　鸣鞭走马凌黄河。耻作易水别，临岐泪滂沱。

卷174_7 「留别王司马嵩」李白
　　鲁连卖谈笑，岂是顾千金。陶朱虽相越，本有五湖心。
　　余亦南阳子，时为梁甫吟。苍山容偃蹇，白日惜颓侵。
　　愿一佐明主，功成还旧林。西来何所为，孤剑托知音。
　　鸟爱碧山远，鱼游沧海深。呼鹰过上蔡，卖畚向嵩岑。
　　他日闲相访，丘中有素琴。

卷174_8 「夜别张五」李白
　　吾多张公子，别酌酣高堂。听歌舞银烛，把酒轻罗裳。
　　横笛弄秋月，琵琶弹陌桑。龙泉解锦带，为尔倾千觞。

卷174_9 「魏郡别苏明府因北游」李白
　　魏都接燕赵，美女夸芙蓉。淇水流碧玉，舟车日奔冲。
　　青楼夹两岸，万室喧歌钟。天下称豪贵，游此每相逢。
　　洛阳苏季子，剑戟森词锋。六印虽未佩，轩车若飞龙。
　　黄金数百镒，白璧有几双。散尽空掉臂，高歌赋还邛。
　　落魄乃如此，何人不相从。远别隔两河，云山杳千重。
　　何时更杯酒，再得论心胸。

卷174_10 「留别西河刘少府」李白
　　秋发已种种，所为竟无成。闲倾鲁壶酒，笑对刘公荣。
　　谓我是方朔，人间落岁星。白衣千万乘，何事去天庭。
　　君亦不得意，高歌羡鸿冥。世人若醯鸡，安可识梅生。
　　虽为刀笔吏，缅怀在赤城。余亦如流萍，随波乐休明。
　　自有两少妾，双骑骏马行。东山春酒绿，归隐谢浮名。

卷174_11 「颍阳别元丹丘之淮阳」李白
　　吾将元夫子，异姓为天伦。本无轩裳契，素以烟霞亲。
　　尝恨迫世网，铭意俱未伸。松柏虽寒苦，羞逐桃李春。
　　悠悠市朝间，玉颜日缁磷。所失重山岳，所得轻埃尘。
　　精魄渐芜秽，衰老相凭因。我有锦囊诀，可以持君身。
　　当餐黄金药，去为紫阳宾。万事难并立，百年犹崇晨。
　　别尔东南去，悠悠多悲辛。前志庶不易，远途期所遵。
　　已矣归去来，白云飞天津。

卷174_12 「留别广陵诸公（一作留别邯郸故人）」李白
　　忆昔作少年，结交赵与燕。金羁络骏马，锦带横龙泉。
　　寸心无疑事，所向非徒然。晚节觉此疏，猎精草太玄。
　　空名束壮士，薄俗弃高贤。中回圣明顾，挥翰凌云烟。
　　骑虎不敢下，攀龙忽堕天。还家守清真，孤洁励秋蝉。
　　炼丹费火石，采药穷山川。卧海不关人，租税辽东田。
　　乘兴忽复起，棹歌溪中船。临醉谢葛强，山公欲倒鞭。
　　狂歌自此别，垂钓沧浪前。

卷174_13 「广陵赠别」李白
　　玉瓶沽美酒，数里送君还。系马垂杨下，衔杯大道间。
　　天边看渌水，海上见青山。兴罢各分袂，何须醉别颜。

卷174_14 「感时留别从兄徐王延年、从弟延陵」李白
　　天籁何参差，噫然大块吹。玄元包橐籥，紫气何逶迤。
　　七叶运皇化，千龄光本支。仙风生指树，大雅歌螽斯。
　　诸王若鸾虬，肃穆列藩维。哲兄锡茅土，圣代罗荣滋。
　　九卿领徐方，七步继陈思。伊昔全盛日，雄豪动京师。
　　冠剑朝凤阙，楼船侍龙池。鼓钟出朱邸，金翠照丹墀。
　　君王一顾盼，选色献蛾眉。列戟十八年，未曾辄迁移。
　　大臣小喑呜，谪窜天南垂。长沙不足舞，贝锦且成诗。
　　佐郡浙江西，病闲绝驱驰。阶轩日苔藓，鸟雀噪檐帷。
　　时乘平肩舆，出入畏人知。北宅聊偃憩，欢愉恤茕嫠。
　　羞言梁苑地，烜赫耀旌旗。兄弟八九人，吴秦各分离。
　　大贤达机兆，岂独虑安危。小子谢麟阁，雁行忝肩随。
　　令弟字延陵，凤毛出天姿。清英神仙骨，芬馥茝兰蕤。
　　梦得春草句，将非惠连谁。深心紫河车，与我特相宜。
　　金膏犹罔象，玉液尚磷缁。伏枕寄宾馆，宛同清漳湄。
　　药物多见馈，珍羞亦兼之。谁道溟渤深，犹言浅恩慈。
　　鸣蝉游子意，促织念归期。骄阳何太赫，海水烁龙龟。
　　百川尽凋枯，舟楫阁中逵。策马摇凉月，通宵出郊圻。
　　泣别目眷眷，伤心步迟迟。愿言保明德，王室伫清夷。
　　掺袂何所道，援毫投此辞。

卷174_15 「别储邕之剡中」李白
　　借问剡中道，东南指越乡。舟从广陵去，水入会稽长。
　　竹色溪下绿，荷花镜里香。辞君向天姥，拂石卧秋霜。

卷174_16 「留别金陵诸公」李白
　　海水昔飞动，三龙纷战争。钟山危波澜，倾侧骇奔鲸。
　　黄旗一扫荡，割壤开吴京。六代更霸王，遗迹见都城。
　　至今秦淮间，礼乐秀群英。地扇邹鲁学，诗腾颜谢名。
　　五月金陵西，祖余白下亭。欲寻庐峰顶，先绕汉水行。
　　香炉紫烟灭，瀑布落太清。若攀星辰去，挥手缅含情。

卷174_17 「口号（一作口号留别金陵诸公）」李白
　　食出野田美，酒临远水倾。东流若未尽，应见别离情。

卷174_18 「金陵酒肆留别」李白
　　风吹柳花满店香，吴姬压酒唤客尝。金陵子弟来相送，
　　欲行不行各尽觞。请君试问东流水，别意与之谁短长。

卷174_19 「金陵白下亭留别」李白
　　驿亭三杨树，正当白下门。吴烟暝长条，汉水啮古根。
　　向来送行处，回首阻笑言。别后若见之，为余一攀翻。

卷174_20 「别东林寺僧」李白
　　东林送客处，月出白猿啼。笑别庐山远，何烦过虎溪。

卷174_21 「窜夜郎，于乌江留别宗十六璟」李白
　　君家全盛日，台鼎何陆离。斩鳌翼娲皇，炼石补天维。
　　一回日月顾，三入凤凰池。失势青门傍，种瓜复几时。
　　犹会众宾客，三千光路歧。皇恩雪愤懑，松柏含荣滋。
　　我非东床人，令姊忝齐眉。浪迹未出世，空名动京师。
　　适遭云罗解，翻谪夜郎悲。拙妻莫邪剑，及此二龙随。
　　惭君湍波苦，千里远从之。白帝晓猿断，黄牛过客迟。
　　遥瞻明月峡，西去益相思。

卷174_22 「留别龚处士」李白
　　龚子栖闲地，都无人世喧。柳深陶令宅，竹暗辟疆园。
　　我去黄牛峡，遥愁白帝猿。赠君卷葹草，心断竟何言。

卷174_23 「赠别郑判官」李白
　　窜逐勿复哀，惭君问寒灰。浮云本无意，吹落章华台。
　　远别泪空尽，长愁心已摧。二年吟泽畔，憔悴几时回。

卷174_24 「黄鹤楼送孟浩然之广陵」李白
　　故人西辞黄鹤楼，烟花三月下扬州。
　　孤帆远影碧山尽，唯见长江天际流。

卷174_25 「将游衡岳，过汉阳双松亭，留别族弟浮屠谈皓」李白
　　秦欺赵氏璧，却入邯郸宫。本是楚家玉，还来荆山中。
　　丹彩泻沧溟，精辉凌白虹。青蝇一相点，流落此时同。
　　卓绝道门秀，谈玄乃支公。延萝结幽居，剪竹绕芳丛。
　　凉花拂户牖，天籁鸣虚空。忆我初来时，蒲萄开景风。
　　今兹大火落，秋叶黄梧桐。水色梦沅湘，长沙去何穷。
　　寄书访衡峤，但与南飞鸿。

卷174_26 「留别贾舍人至二首」李白
　　大梁白云起，飘飖来南洲。裴回苍梧野，十见罗浮秋。
　　鳌抃山海倾，四溟扬洪流。意欲托孤凤，从之摩天游。
　　凤苦道路难，翱翔还昆丘。不肯衔我去，哀鸣惭不周。
　　远客谢主人，明珠难暗投。拂拭倚天剑，西登岳阳楼。
　　长啸万里风，扫清胸中忧。谁念刘越石，化为绕指柔。
　　秋风吹胡霜，凋此檐下芳。折芳怨岁晚，离别凄以伤。
　　谬攀青琐贤，延我于北堂。君为长沙客，我独之夜郎。
　　劝此一杯酒，岂惟道路长。割珠两分赠，寸心贵不忘。
　　何必儿女仁，相看泪成行。

卷174_27 「渡荆门送别」李白
　　流远荆门外，来从楚国游。山随平野尽，江入大荒流。
　　月下飞天镜，云生结海楼。仍连故乡水，万里送行舟。

卷174_28 「闻李太尉大举秦兵百万出征东南懦夫请缨…崔侍御十九韵」李白
　　秦出天下兵，蹴踏燕赵倾。黄河饮马竭，赤羽连天明。
　　太尉杖旄钺，云旗绕彭城。三军受号令，千里肃雷霆。
　　函谷绝飞鸟，武关拥连营。意在斩巨鳌，何论鲙长鲸。
　　恨无左车略，多愧鲁连生。拂剑照严霜，雕戈鬘胡缨。
　　愿雪会稽耻，将期报恩荣。半道谢病还，无因东南征。
　　亚夫未见顾，剧孟阻先行。天夺壮士心，长吁别吴京。
　　金陵遇太守，倒屣相逢迎。群公咸祖饯，四座罗朝英。
　　初发临沧观，醉栖征虏亭。旧国见秋月，长江流寒声。
　　帝车信回转，河汉复纵横。孤凤向西海，飞鸿辞北溟。
　　因之出寥廓，挥手谢公卿。

卷174_29 「别韦少府」李白
　　西出苍龙门，南登白鹿原。欲寻商山皓，犹恋汉皇恩。
　　水国远行迈，仙经深讨论。洗心向溪月，清耳敬亭猿。
　　筑室在人境，闭门无世喧。多君枉高驾，赠我以微言。
　　交乃意气合，道因风雅存。别离有相思，瑶瑟与金樽。

卷174_30 「南陵别儿童入京」李白
　　白酒新熟山中归，黄鸡啄黍秋正肥。呼童烹鸡酌白酒，
　　儿女嬉笑牵人衣。高歌取醉欲自慰，起舞落日争光辉。
　　游说万乘苦不早，著鞭跨马涉远道。会稽愚妇轻买臣，
　　余亦辞家西入秦。仰天大笑出门去，我辈岂是蓬蒿人。

卷174_31 「别山僧」李白
　　何处名僧到水西，乘舟弄月宿泾溪。平明别我上山去，
　　手携金策踏云梯。腾身转觉三天近，举足回看万岭低。
　　谑浪肯居支遁下，风流还与远公齐。此度别离何日见，
　　相思一夜暝猿啼。

卷174_32 「赠别王山人归布山」李白
　　王子析道论，微言破秋毫。还归布山隐，兴入天云高。
　　尔去安可迟，瑶草恐衰歇。我心亦怀归，屡梦松上月。
　　傲然遂独往，长啸开岩扉。林壑久已芜，石道生蔷薇。
　　愿言弄笙鹤，岁晚来相依。

卷174_33 「江夏别宋之悌」李白
　　楚水清若空，遥将碧海通。人分千里外，兴在一杯中。
　　谷鸟吟晴日，江猿啸晚风。平生不下泪，于此泣无穷。

　　　　　　　　　　　　　　　　

卷一百七十五

卷175_1 「南阳送客」李白
　　斗酒勿为薄，寸心贵不忘。坐惜故人去，偏令游子伤。
　　离颜怨芳草，春思结垂杨。挥手再三别，临岐空断肠。

卷175_2 「送张舍人之江东」李白
　　张翰江东去，正值秋风时。天清一雁远，海阔孤帆迟。
　　白日行欲暮，沧波杳难期。吴洲如见月，千里幸相思。

卷175_3 「送王屋山人魏万还王屋」李白
　　仙人东方生，浩荡弄云海。沛然乘天游，独往失所在。
　　魏侯继大名，本家聊摄城。卷舒入元化，迹与古贤并。
　　十三弄文史，挥笔如振绮。辩折田巴生，心齐鲁连子。
　　西涉清洛源，颇惊人世喧。采秀卧王屋，因窥洞天门。
　　朅来游嵩峰，羽客何双双。朝携月光子，暮宿玉女窗。
　　鬼谷上窈窕，龙潭下奔潈。东浮汴河水，访我三千里。
　　逸兴满吴云，飘飖浙江汜。挥手杭越间，樟亭望潮还。
　　涛卷海门石，云横天际山。白马走素车，雷奔骇心颜。
　　遥闻会稽美，且度耶溪水。万壑与千岩，峥嵘镜湖里。
　　秀色不可名，清辉满江城。人游月边去，舟在空中行。
　　此中久延伫，入剡寻王许。笑读曹娥碑，沉吟黄绢语。
　　天台连四明，日入向国清。五峰转月色，百里行松声。
　　灵溪咨沿越，华顶殊超忽。石梁横青天，侧足履半月。
　　忽然思永嘉，不惮海路赊。挂席历海峤，回瞻赤城霞。
　　赤城渐微没，孤屿前峣兀。水续万古流，亭空千霜月。
　　缙云川谷难，石门最可观。瀑布挂北斗，莫穷此水端。
　　喷壁洒素雪，空濛生昼寒。却思恶溪去，宁惧恶溪恶。
　　咆哮七十滩，水石相喷薄。路创李北海，岩开谢康乐。
　　松风和猿声，搜索连洞壑。径出梅花桥，双溪纳归潮。
　　落帆金华岸，赤松若可招。沈约八咏楼，城西孤岧峣.
　　岧峣四荒外，旷望群川会。云卷天地开，波连浙西大。
　　乱流新安口，北指严光濑。钓台碧云中，邈与苍岭对。
　　稍稍来吴都，裴回上姑苏。烟绵横九疑，漭荡见五湖。
　　目极心更远，悲歌但长吁。回桡楚江滨，挥策扬子津。
　　身著日本裘，昂藏出风尘。五月造我语，知非儓儗人。
　　相逢乐无限，水石日在眼。徒干五诸侯，不致百金产。
　　吾友扬子云，弦歌播清芬。虽为江宁宰，好与山公群。
　　乘兴但一行，且知我爱君。君来几何时，仙台应有期。
　　东窗绿玉树，定长三五枝。至今天坛人，当笑尔归迟。
　　我苦惜远别，茫然使心悲。黄河若不断，白首长相思。

卷175_4 「送当涂赵少府赴长芦」李白
　　我来扬都市，送客回轻舠.因夸楚太子，便睹广陵涛。
　　仙尉赵家玉，英风凌四豪。维舟至长芦，目送烟云高。
　　摇扇对酒楼，持袂把蟹螯。前途倘相思，登岳一长谣。

卷175_5 「送友人寻越中山水」李白
　　闻道稽山去，偏宜谢客才。千岩泉洒落，万壑树萦回。
　　东海横秦望，西陵绕越台。湖清霜镜晓，涛白雪山来。
　　八月枚乘笔，三吴张翰杯。此中多逸兴，早晚向天台。

卷175_6 「送族弟凝之滁求婚崔氏」李白
　　与尔情不浅，忘筌已得鱼。玉台挂宝镜，持此意何如。
　　坦腹东床下，由来志气疏。遥知向前路，掷果定盈车。

卷175_7 「送友人游梅湖」李白
　　送君游梅湖，应见梅花发。有使寄我来，无令红芳歇。
　　暂行新林浦，定醉金陵月。莫惜一雁书，音尘坐胡越。

卷175_8 「送崔十二游天竺寺」李白
　　还闻天竺寺，梦想怀东越。每年海树霜，桂子落秋月。
　　送君游此地，已属流芳歇。待我来岁行，相随浮溟渤。

卷175_9 「送杨山人归天台」李白
　　客有思天台，东行路超忽。涛落浙江秋，沙明浦阳月。
　　今游方厌楚，昨梦先归越。且尽秉烛欢，无辞凌晨发。
　　我家小阮贤，剖竹赤城边。诗人多见重，官烛未曾然。
　　兴引登山屐，情催泛海船。石桥如可度，携手弄云烟。

卷175_10 「送温处士归黄山白鹅峰旧居」李白
　　黄山四千仞，三十二莲峰。丹崖夹石柱，菡萏金芙蓉。
　　伊昔升绝顶，下窥天目松。仙人炼玉处，羽化留馀踪。
　　亦闻温伯雪，独往今相逢。采秀辞五岳，攀岩历万重。
　　归休白鹅岭，渴饮丹砂井。凤吹我时来，云车尔当整。
　　去去陵阳东，行行芳桂丛。回溪十六度，碧嶂尽晴空。
　　他日还相访，乘桥蹑彩虹。

卷175_11 「送方士赵叟之东平」李白
　　长桑晓洞视，五藏无全牛。赵叟得秘诀，还从方士游。
　　西过获麟台，为我吊孔丘。念别复怀古，潸然空泪流。

卷175_12 「送韩准、裴政、孔巢父还山」李白
　　猎客张兔罝，不能挂龙虎。所以青云人，高歌在岩户。
　　韩生信英彦，裴子含清真。孔侯复秀出，俱与云霞亲。
　　峻节凌远松，同衾卧盘石。斧冰嗽寒泉，三子同二屐。
　　时时或乘兴，往往云无心。出山揖牧伯，长啸轻衣簪。
　　昨宵梦里还，云弄竹溪月。今晨鲁东门，帐饮与君别。
　　雪崖滑去马，萝径迷归人。相思若烟草，历乱无冬春。

卷175_13 「送杨少府赴选」李白
　　大国置衡镜，准平天地心。群贤无邪人，朗鉴穷情深。
　　吾君咏南风，衮冕弹鸣琴。时泰多美士，京国会缨簪。
　　山苗落涧底，幽松出高岑。夫子有盛才，主司得球琳。
　　流水非郑曲，前行遇知音。衣工剪绮绣，一误伤千金。
　　何惜刀尺馀，不裁寒女衾。我非弹冠者，感别但开襟。
　　空谷无白驹，贤人岂悲吟。大道安弃物，时来或招寻。
　　尔见山吏部，当应无陆沉。

卷175_14 「对雪奉饯任城六父秩满归京」李白
　　龙虎谢鞭策，鹓鸾不司晨。君看海上鹤，何似笼中鹑。
　　独用天地心，浮云乃吾身。虽将簪组狎，若与烟霞亲。
　　季父有英风，白眉超常伦。一官即梦寐，脱屣归西秦。
　　窦公敞华筵，墨客尽来臻。燕歌落胡雁，郢曲回阳春。
　　征马百度嘶，游车动行尘。踌躇未忍去，恋此四座人。
　　饯离驻高驾，惜别空殷勤。何时竹林下，更与步兵邻。

卷175_15 「鲁郡尧祠送吴五之琅琊」李白
　　尧没三千岁，青松古庙存。送行奠桂酒，拜舞清心魂。
　　日色促归人，连歌倒芳樽。马嘶俱醉起，分手更何言。

卷175_16 「鲁郡尧祠送窦明府薄华还西京（时久病初起作）」李白
　　朝策犁眉騧，举鞭力不堪。强扶愁疾向何处，
　　角巾微服尧祠南。长杨扫地不见日，石门喷作金沙潭。
　　笑夸故人指绝境，山光水色青于蓝。庙中往往来击鼓，
　　尧本无心尔何苦。门前长跪双石人，有女如花日歌舞。
　　银鞍绣毂往复回，簸林蹶石鸣风雷。远烟空翠时明灭，
　　白鸥历乱长飞雪。红泥亭子赤阑干，碧流环转青锦湍。
　　深沉百丈洞海底，那知不有蛟龙蟠。
　　君不见绿珠潭水流东海，绿珠红粉沉光彩。
　　绿珠楼下花满园，今日曾无一枝在。昨夜秋声阊阖来，
　　洞庭木落骚人哀。遂将三五少年辈，登高远望形神开。
　　生前一笑轻九鼎，魏武何悲铜雀台。我歌白云倚窗牖，
　　尔闻其声但挥手。长风吹月度海来，遥劝仙人一杯酒。
　　酒中乐酣宵向分，举觞酹尧尧可闻。
　　何不令皋繇拥篲横八极，直上青天挥浮云。
　　高阳小饮真琐琐，山公酩酊何如我。竹林七子去道赊，
　　兰亭雄笔安足夸。尧祠笑杀五湖水，至今憔悴空荷花。
　　尔向西秦我东越，暂向瀛洲访金阙。蓝田太白若可期，
　　为余扫洒石上月。

卷175_17 「金乡送韦八之西京」李白
　　客自长安来，还归长安去。狂风吹我心，西挂咸阳树。
　　此情不可道，此别何时遇。望望不见君，连山起烟雾。

卷175_18 「送薛九被谗去鲁」李白
　　宋人不辨玉，鲁贱东家丘。我笑薛夫子，胡为两地游。
　　黄金消众口，白璧竟难投。梧桐生蒺藜，绿竹乏佳实。
　　凤凰宿谁家，遂与群鸡匹。田家养老马，穷士归其门。
　　蛾眉笑躃者，宾客去平原。却斩美人首，三千还骏奔。
　　毛公一挺剑，楚赵两相存。孟尝习狡兔，三窟赖冯谖。
　　信陵夺兵符，为用侯生言。春申一何愚，刎首为李园。
　　贤哉四公子，抚掌黄泉里。借问笑何人，笑人不好士。
　　尔去且勿喧，桃李竟何言。沙丘无漂母，谁肯饭王孙。

卷175_19 「单父东楼秋夜送族弟沈之秦（时凝弟在席）」李白
　　尔从咸阳来，问我何劳苦。沐猴而冠不足言，
　　身骑土牛滞东鲁。沈弟欲行凝弟留，孤飞一雁秦云秋。
　　坐来黄叶落四五，北斗已挂西城楼。丝桐感人弦亦绝，
　　满堂送君皆惜别。卷帘见月清兴来，疑是山阴夜中雪。
　　明日斗酒别，惆怅清路尘。遥望长安日，不见长安人。
　　长安宫阙九天上，此地曾经为近臣。一朝复一朝，
　　发白心不改。屈原憔悴滞江潭，亭伯流离放辽海。
　　折翮翻飞随转蓬，闻弦坠虚下霜空。圣朝久弃青云士，
　　他日谁怜张长公。

卷175_20 「送族弟凝至晏堌（单父三十里）」李白
　　雪满原野白，戎装出盘游。挥鞭布猎骑，四顾登高丘。
　　兔起马足间，苍鹰下平畴。喧呼相驰逐，取乐销人忧。
　　舍此戒禽荒，微声列齐讴。鸣鸡发晏堌，别雁惊涞沟。
　　西行有东音，寄与长河流。

卷175_21 「鲁城北郭曲腰桑下送张子还嵩阳」李白
　　送别枯桑下，凋叶落半空。我行懵道远，尔独知天风。
　　谁念张仲蔚，还依蒿与蓬。何时一杯酒，更与李膺同。

　　　　　　　　　　　　　　　　

卷一百七十六

卷176_1 「送鲁郡刘长史迁弘农长史」李白
　　鲁国一杯水，难容横海鳞。仲尼且不敬，况乃寻常人。
　　白玉换斗粟，黄金买尺薪。闭门木叶下，始觉秋非春。
　　闻君向西迁，地即鼎湖邻。宝镜匣苍藓，丹经埋素尘。
　　轩后上天时，攀龙遗小臣。及此留惠爱，庶几风化淳。
　　鲁缟如白烟，五缣不成束。临行赠贫交，一尺重山岳。
　　相国齐晏子，赠行不及言。托阴当树李，忘忧当树萱。
　　他日见张禄，绨袍怀旧恩。

卷176_2 「送族弟单父主簿凝摄宋城主簿至郭南月桥却回…留饮赠之」李白
　　吾家青萍剑，操割有馀闲。往来纠二邑，此去何时还。
　　鞍马月桥南，光辉歧路间。贤豪相追饯，却到栖霞山。
　　群花散芳园，斗酒开离颜。乐酣相顾起，征马无由攀。

卷176_3 「鲁郡东石门送杜二甫」李白
　　醉别复几日，登临遍池台。何时石门路，重有金樽开。
　　秋波落泗水，海色明徂徕。飞蓬各自远，且尽手中杯。

卷176_4 「鲁郡尧祠送张十四游河北」李白
　　猛虎伏尺草，虽藏难蔽身。有如张公子，肮脏在风尘。
　　岂无横腰剑，屈彼淮阴人。击筑向北燕，燕歌易水滨。
　　归来泰山上，当与尔为邻。

卷176_5 「杭州送裴大泽赴庐州长史」李白
　　西江天柱远，东越海门深。去割慈亲恋，行忧报国心。
　　好风吹落日，流水引长吟。五月披裘者，应知不取金。

卷176_6 「灞陵行送别」李白
　　送君灞陵亭，灞水流浩浩。上有无花之古树，
　　下有伤心之春草。我向秦人问路歧，
　　云是王粲南登之古道。古道连绵走西京，
　　紫阙落日浮云生。正当今夕断肠处，黄鹂愁绝不忍听。

卷176_7 「送贺监归四明应制」李白
　　久辞荣禄遂初衣，曾向长生说息机。真诀自从茅氏得，
　　恩波宁阻洞庭归。瑶台含雾星辰满，仙峤浮空岛屿微。
　　借问欲栖珠树鹤，何年却向帝城飞。

卷176_8 「送窦司马贬宜春」李白
　　天马白银鞍，亲承明主欢。斗鸡金宫里，射雁碧云端。
　　堂上罗中贵，歌钟清夜阑。何言谪南国，拂剑坐长叹。
　　赵璧为谁点，隋珠枉被弹。圣朝多雨露，莫厌此行难。

卷176_9 「送羽林陶将军」李白
　　将军出使拥楼船，江上旌旗拂紫烟。万里横戈探虎穴，
　　三杯拔剑舞龙泉。莫道词人无胆气，临行将赠绕朝鞭。

卷176_10 「送程、刘二侍郎兼独孤判官赴安西幕府」李白
　　安西幕府多材雄，喧喧惟道三数公。绣衣貂裘明积雪，
　　飞书走檄如飘风。朝辞明主出紫宫，银鞍送别金城空。
　　天外飞霜下葱海，火旗云马生光彩。胡塞清尘几日归，
　　汉家草绿遥相待。

卷176_11 「送侄良携二妓赴会稽，戏有此赠」李白
　　携妓东山去，春光半道催。遥看若桃李，双入镜中开。

卷176_12 「送贺宾客归越」李白
　　镜湖流水漾清波，狂客归舟逸兴多。
　　山阴道士如相见，应写黄庭换白鹅。

卷176_13 「送张遥之寿阳幕府」李白
　　寿阳信天险，天险横荆关。苻坚百万众，遥阻八公山。
　　不假筑长城，大贤在其间。战夫若熊虎，破敌有馀闲。
　　张子勇且英，少轻卫霍孱。投躯紫髯将，千里望风颜。
　　勖尔效才略，功成衣锦还。

卷176_14 「送裴十八图南归嵩山二首」李白
　　何处可为别，长安青绮门。胡姬招素手，延客醉金樽。
　　临当上马时，我独与君言。风吹芳兰折，日没鸟雀喧。
　　举手指飞鸿，此情难具论。同归无早晚，颍水有清源。
　　君思颍水绿，忽复归嵩岑。归时莫洗耳，为我洗其心。
　　洗心得真情，洗耳徒买名。谢公终一起，相与济苍生。

卷176_15 「同王昌龄送族弟襄归桂阳二首」李白
　　秦地见碧草，楚谣对清樽。把酒尔何思，鹧鸪啼南园。
　　余欲罗浮隐，犹怀明主恩。踌躇紫宫恋，孤负沧洲言。
　　终然无心云，海上同飞翻。相期乃不浅，幽桂有芳根。
　　尔家何在潇湘川， 青莎白石长沙边。昨梦江花照江日，
　　几枝正发东窗前。觉来欲往心悠然，魂随越鸟飞南天。
　　秦云连山海相接，桂水横烟不可涉。送君此去令人愁，
　　风帆茫茫隔河洲。春潭琼草绿可折，西寄长安明月楼。

卷176_16 「送外甥郑灌从军三首」李白
　　六博争雄好彩来，金盘一掷万人开。
　　丈夫赌命报天子，当斩胡头衣锦回。
　　丈八蛇予出陇西，弯弧拂箭白猿啼。
　　破胡必用龙韬策，积甲应将熊耳齐。
　　月蚀西方破敌时，及瓜归日未应迟。
　　斩胡血变黄河水，枭首当悬白鹊旗。

卷176_17 「送于十八应四子举落第还嵩山」李白
　　吾祖吹橐籥，天人信森罗。归根复太素，群动熙元和。
　　炎炎四真人，摛辩若涛波。交流无时寂，杨墨日成科。
　　夫子闻洛诵，夸才才固多。为金好踊跃，久客方蹉跎。
　　道可束卖之，五宝溢山河。劝君还嵩丘，开酌盼庭柯。
　　三花如未落，乘兴一来过。

卷176_18 「送别」李白
　　寻阳五溪水，沿洄直入巫山里。胜境由来人共传，
　　君到南中自称美。送君别有八月秋，飒飒芦花复益愁。
　　云帆望远不相见，日暮长江空自流。

卷176_19 「送族弟绾从军安西」李白
　　汉家兵马乘北风，鼓行而西破犬戎。尔随汉将出门去，
　　剪虏若草收奇功。君王按剑望边色，旄头已落胡天空。
　　匈奴系颈数应尽，明年应入蒲萄宫。

卷176_20 「送梁公昌从信安北征」李白
　　入幕推英选，捐书事远戎。高谈百战术，郁作万夫雄。
　　起舞莲花剑，行歌明月弓。将飞天地阵，兵出塞垣通。
　　祖席留丹景，征麾拂彩虹。旋应献凯入，麟阁伫深功。

卷176_21 「送白利从金吾董将军西征」李白
　　西羌延国讨，白起佐军威。剑决浮云气，弓弯明月辉。
　　马行边草绿，旌卷曙霜飞。抗手凛相顾，寒风生铁衣。

卷176_22 「送张秀才从军」李白
　　六驳食猛虎，耻从驽马群。一朝长鸣去，矫若龙行云。
　　壮士怀远略，志存解世纷。周粟犹不顾，齐珪安肯分。
　　抱剑辞高堂，将投崔冠军。长策扫河洛，宁亲归汝坟。
　　当令千古后，麟阁著奇勋。

卷176_23 「送崔度还吴（度，故人礼部员外国辅之子）」李白
　　幽燕沙雪地，万里尽黄云。朝吹归秋雁，南飞日几群。
　　中有孤凤雏，哀鸣九天闻。我乃重此鸟，彩章五色分。
　　胡为杂凡禽，雏鹜轻贱君。举手捧尔足，疾心若火焚。
　　拂羽泪满面，送之吴江濆。去影忽不见，踌躇日将曛。

卷176_24 「送祝八之江东，赋得浣纱石」李白
　　西施越溪女，明艳光云海。未入吴王宫殿时，
　　浣纱古石今犹在。桃李新开映古查，菖蒲犹短出平沙。
　　昔时红粉照流水，今日青苔覆落花。君去西秦适东越，
　　碧山青江几超忽。若到天涯思故人，浣纱石上窥明月。

卷176_25 「送侯十一」李白
　　朱亥已击晋，侯嬴尚隐身。时无魏公子，岂贵抱关人。
　　余亦不火食，游梁同在陈。空馀湛卢剑，赠尔托交亲。

卷176_26 「鲁中送二从弟赴举之西京（一作送族弟锽）」李白
　　鲁客向西笑，君门若梦中。霜凋逐臣发，日忆明光宫。
　　复羡二龙去，才华冠世雄。平衢骋高足，逸翰凌长风。
　　舞袖拂秋月，歌筵闻早鸿。送君日千里，良会何由同。

卷176_27 「奉饯高尊师如贵道士传道箓毕归北海」李白
　　道隐不可见，灵书藏洞天。吾师四万劫，历世递相传。
　　别杖留青竹，行歌蹑紫烟。离心无远近，长在玉京悬。

卷176_28 「金陵送张十一再游东吴」李白
　　张翰黄花句，风流五百年。谁人今继作，夫子世称贤。
　　再动游吴棹，还浮入海船。春光白门柳，霞色赤城天。
　　去国难为别，思归各未旋。空馀贾生泪，相顾共凄然。

卷176_29 「送纪秀才游越」李白
　　海水不满眼，观涛难称心。即知蓬莱石，却是巨鳌簪。
　　送尔游华顶，令余发舄吟。仙人居射的，道士住山阴。
　　禹穴寻溪入，云门隔岭深。绿萝秋月夜，相忆在鸣琴。

卷176_30 「送长沙陈太守二首」李白
　　长沙陈太守，逸气凌青松。英主赐五马，本是天池龙。
　　湘水回九曲，衡山望五峰。荣君按节去，不及远相从。
　　七郡长沙国，南连湘水滨。定王垂舞袖，地窄不回身。
　　莫小二千石，当安远俗人。洞庭乡路远，遥羡锦衣春。

卷176_31 「送杨燕之东鲁」李白
　　关西杨伯起，汉日旧称贤。四代三公族，清风播人天。
　　夫子华阴居，开门对玉莲。何事历衡霍，云帆今始还。
　　君坐稍解颜，为君歌此篇。我固侯门士，谬登圣主筵。
　　一辞金华殿，蹭蹬长江边。二子鲁门东，别来已经年。
　　因君此中去，不觉泪如泉。

卷176_32 「送蔡山人」李白
　　我本不弃世，世人自弃我。一乘无倪舟，八极纵远舵。
　　燕客期跃马，唐生安敢讥。采珠勿惊龙，大道可暗归。
　　故山有松月，迟尔玩清晖。

卷176_33 「送萧三十一之鲁中，兼问稚子伯禽」李白
　　六月南风吹白沙，吴牛喘月气成霞。水国郁蒸不可处，
　　时炎道远无行车。夫子如何涉江路，云帆袅袅金陵去。
　　高堂倚门望伯鱼，鲁中正是趋庭处。我家寄在沙丘傍，
　　三年不归空断肠。君行既识伯禽子，应驾小车骑白羊。

卷176_34 「送杨山人归嵩山」李白
　　我有万古宅，嵩阳玉女峰。长留一片月，挂在东溪松。
　　尔去掇仙草，菖蒲花紫茸。岁晚或相访，青天骑白龙。

卷176_35 「送殷淑三首」李白
　　海水不可解，连江夜为潮。俄然浦屿阔，岸去酒船遥。
　　惜别耐取醉，鸣榔且长谣。天明尔当去，应便有风飘。
　　白鹭洲前月，天明送客回。青龙山后日，早出海云来。
　　流水无情去，征帆逐吹开。相看不忍别，更进手中杯。
　　痛饮龙筇下，灯青月复寒。醉歌惊白鹭，半夜起沙滩。

卷176_36 「送岑征君归鸣皋山」李白
　　岑公相门子，雅望归安石。奕世皆夔龙，中台竟三拆。
　　至人达机兆，高揖九州伯。奈何天地间，而作隐沦客。
　　贵道能全真，潜辉卧幽邻。探元入窅默，观化游无垠。
　　光武有天下，严陵为故人。虽登洛阳殿，不屈巢由身。
　　余亦谢明主，今称偃蹇臣。登高览万古，思与广成邻。
　　蹈海宁受赏，还山非问津。西来一摇扇，共拂元规尘。

卷176_37 「送范山人归泰山」李白
　　鲁客抱白鹤，别余往泰山。初行若片云，杳在青崖间。
　　高高至天门，日观近可攀。云山望不及，此去何时还。

　　　　　　　　　　　　　　　　

卷一百七十七

卷177_1 「送韩侍御之广德」李白
　　昔日绣衣何足荣，今宵贳酒与君倾。
　　暂就东山赊月色，酣歌一夜送泉明。

卷177_2 「送通禅师还南陵隐静寺」李白
　　我闻隐静寺，山水多奇踪。岩种朗公橘，门深杯渡松。
　　道人制猛虎，振锡还孤峰。他日南陵下，相期谷口逢。

卷177_3 「送友人」李白
　　青山横北郭，白水绕东城。此地一为别，孤蓬万里征。
　　浮云游子意，落日故人情。挥手自兹去，萧萧班马鸣。

卷177_4 「送别」李白
　　斗酒渭城边，垆头醉不眠。梨花千树雪，杨叶万条烟。
　　惜别倾壶醑，临分赠马鞭。看君颍上去，新月到应圆。

卷177_5 「江上送女道士褚三清游南岳」李白
　　吴江女道士，头戴莲花巾。霓衣不湿雨，特异阳台云。
　　足下远游履，凌波生素尘。寻仙向南岳，应见魏夫人。

卷177_6 「送友人入蜀」李白
　　见说蚕丛路，崎岖不易行。山从人面起，云傍马头生。
　　芳树笼秦栈，春流绕蜀城。升沉应已定，不必问君平。

卷177_7 「送李青归南叶阳川」李白
　　伯阳仙家子，容色如青春。日月秘灵洞，云霞辞世人。
　　化心养精魄，隐几窅天真。莫作千年别，归来城郭新。

卷177_8 「送舍弟」李白
　　吾家白额驹，远别临东道。他日相思一梦君，
　　应得池塘生春草。

卷177_9 「送别得书字」李白
　　水色南天远，舟行若在虚。迁人发佳兴，吾子访闲居。
　　日落看归鸟，潭澄羡跃鱼。圣朝思贾谊，应降紫泥书。

卷177_10 「送麹十少府」李白
　　试发清秋兴，因为吴会吟。碧云敛海色，流水折江心。
　　我有延陵剑，君无陆贾金。艰难此为别，惆怅一何深。

卷177_11 「送张秀才谒高中丞」李白
　　秦帝沦玉镜，留侯降氛氲。感激黄石老，经过沧海君。
　　壮士挥金槌，报仇六国闻。智勇冠终古，萧陈难与群。
　　两龙争斗时，天地动风云。酒酣舞长剑，仓卒解汉纷。
　　宇宙初倒悬，鸿沟势将分。英谋信奇绝，夫子扬清芬。
　　胡月入紫微，三光乱天文。高公镇淮海，谈笑却妖氛。
　　采尔幕中画，戡难光殊勋。我无燕霜感，玉石俱烧焚。
　　但洒一行泪，临歧竟何云。

卷177_12 「寻阳送弟昌峒鄱阳司马作」李白
　　桑落洲渚连，沧江无云烟。寻阳非剡水，忽见子猷船。
　　飘然欲相近，来迟杳若仙。人乘海上月，帆落湖中天。
　　一睹无二诺，朝欢更胜昨。尔则吾惠连，吾非尔康乐。
　　朱绂白银章，上官佐鄱阳。松门拂中道，石镜回清光。
　　摇扇及于越，水亭风气凉。与尔期此亭，期在秋月满。
　　时过或未来，两乡心已断。吴山对楚岸，彭蠡当中州。
　　相思定如此，有穷尽年愁。

卷177_13 「饯校书叔云」李白
　　少年费白日，歌笑矜朱颜。不知忽已老，喜见春风还。
　　惜别且为欢，裴回桃李间。看花饮美酒，听鸟临晴山。
　　向晚竹林寂，无人空闭关。

卷177_14 「送王孝廉觐省」李白
　　彭蠡将天合，姑苏在日边。宁亲候海色，欲动孝廉船。
　　窈窕晴江转，参差远岫连。相思无昼夜，东泣似长川。

卷177_15 「同吴王送杜秀芝赴举入京」李白
　　秀才何翩翩，王许回也贤。暂别庐江守，将游京兆天。
　　秋山宜落日，秀水出寒烟。欲折一枝桂，还来雁沼前。

卷177_16 「洞庭醉后送绛州吕使君果流澧州」李白
　　昔别若梦中，天涯忽相逢。洞庭破秋月，纵酒开愁容。
　　赠剑刻玉字，延平两蛟龙。送君不尽意，书及雁回峰。

卷177_17 「与诸公送陈郎将归衡阳」李白
　　衡山苍苍入紫冥，下看南极老人星。回飙吹散五峰雪，
　　往往飞花落洞庭。气清岳秀有如此，郎将一家拖金紫。
　　门前食客乱浮云，世人皆比孟尝君。江上送行无白璧，
　　临歧惆怅若为分。

卷177_18 「送赵判官赴黔府中丞叔幕」李白
　　廓落青云心，交结黄金尽。富贵翻相忘，令人忽自哂。
　　蹭蹬鬓毛斑，盛时难再还。巨源咄石生，何事马蹄间。
　　绿萝长不厌，却欲还东山。君为鲁曾子，拜揖高堂里。
　　叔继赵平原，偏承明主恩。风霜推独坐，旌节镇雄藩。
　　虎士秉金钺，蛾眉开玉樽。才高幕下去，义重林中言。
　　水宿五溪月，霜啼三峡猿。东风春草绿，江上候归轩。

卷177_19 「送陆判官往琵琶峡」李白
　　水国秋风夜，殊非远别时。长安如梦里，何日是归期。

卷177_20 「送梁四归东平」李白
　　玉壶挈美酒，送别强为欢。大火南星月，长郊北路难。
　　殷王期负鼎，汶水起垂竿。莫学东山卧，参差老谢安。

卷177_21 「江夏送友人」李白
　　雪点翠云裘，送君黄鹤楼。黄鹤振玉羽，西飞帝王州。
　　凤无琅玕实，何以赠远游。裴回相顾影，泪下汉江流。

卷177_22 「送郄昂谪巴中」李白
　　瑶草寒不死，移植沧江滨。东风洒雨露，会入天地春。
　　予若洞庭叶，随波送逐臣。思归未可得，书此谢情人。

卷177_23 「江夏送张丞」李白
　　欲别心不忍，临行情更亲。酒倾无限月，客醉几重春。
　　藉草依流水，攀花赠远人。送君从此去，回首泣迷津。

卷177_24 「赋得白鹭鸶，送宋少府入三峡」李白
　　白鹭拳一足，月明秋水寒。人惊远飞去，直向使君滩。

卷177_25 「送二季之江东」李白
　　初发强中作，题诗与惠连。多惭一日长，不及二龙贤。
　　西塞当中路，南风欲进船。云峰出远海，帆影挂清川。
　　禹穴藏书地，匡山种杏田。此行俱有适，迟尔早归旋。

卷177_26 「江西送友人之罗浮」李白
　　桂水分五岭，衡山朝九疑。乡关渺安西，流浪将何之。
　　素色愁明湖，秋渚晦寒姿。畴昔紫芳意，已过黄发期。
　　君王纵疏散，云壑借巢夷。尔去之罗浮，我还憩峨眉。
　　中阔道万里，霞月遥相思。如寻楚狂子，琼树有芳枝。

卷177_27 「宣州谢脁楼饯别校书叔云（一作倍侍御叔华登楼歌）」李白
　　弃我去者昨日之日不可留，乱我心者今日之日多烦忧。
　　长风万里送秋雁，对此可以酣高楼。蓬莱文章建安骨，
　　中间小谢又清发。俱怀逸兴壮思飞，欲上青天览日月。
　　抽刀断水水更流，举怀销愁愁更愁。人生在世不称意，
　　明朝散发弄扁舟。

卷177_28 「宣城送刘副使入秦」李白
　　君即刘越石，雄豪冠当时。凄清横吹曲，慷慨扶风词。
　　虎啸俟腾跃，鸡鸣遭乱离。千金市骏马，万里逐王师。
　　结交楼烦将，侍从羽林儿。统兵捍吴越，豺虎不敢窥。
　　大勋竟莫叙，已过秋风吹。秉钺有季公，凛然负英姿。
　　寄深且戎幕，望重必台司。感激一然诺，纵横两无疑。
　　伏奏归北阙，鸣驺忽西驰。列将咸出祖，英僚惜分离。
　　斗酒满四筵，歌啸宛溪湄。君携东山妓，我咏北门诗。
　　贵贱交不易，恐伤中园葵。昔赠紫骝驹，今倾白玉卮。
　　同欢万斛酒，未足解相思。此别又千里，秦吴渺天涯。
　　月明关山苦，水剧陇头悲。借问几时还，春风入黄池。
　　无令长相忆，折断绿杨枝。

卷177_29 「泾川送族弟錞」李白
　　泾川三百里，若耶羞见之。锦石照碧山，两边白鹭鸶。
　　佳境千万曲，客行无歇时。上有琴高水，下有陵阳祠。
　　仙人不见我，明月空相知。问我何事来，卢敖结幽期。
　　蓬山振雄笔，绣服挥清词。江湖发秀色，草木含荣滋。
　　置酒送惠连，吾家称白眉。愧无海峤作，敢阙河梁诗。
　　见尔复几朝，俄然告将离。中流漾彩鹢，列岸丛金羁。
　　叹息苍梧凤，分栖琼树枝。清晨各飞去，飘落天南垂。
　　望极落日尽，秋深暝猿悲。寄情与流水，但有长相思。

卷177_30 「五松山送殷淑」李白
　　秀色发江左，风流奈若何。仲文了不还，独立扬清波。
　　载酒五松山，颓然白云歌。中天度落月，万里遥相过。
　　抚酒惜此月，流光畏蹉跎。明日别离去，连峰郁嵯峨。

卷177_31 「送崔氏昆季之金陵（一作秋夜崔八丈水亭送别）」李白
　　放歌倚东楼，行子期晓发。秋风渡江来，吹落山上月。
　　主人出美酒，灭烛延清光。二崔向金陵，安得不尽觞。
　　水客弄归棹，云帆卷轻霜。扁舟敬亭下，五两先飘扬。
　　峡石入水花，碧流日更长。思君无岁月，西笑阻河梁。

卷177_32 「登黄山凌歊台送族弟溧阳尉济充泛舟赴华阴（得齐字）」李白
　　鸾乃凤之族，翱翔紫云霓。文章辉五色，双在琼树栖。
　　一朝各飞去，凤与鸾俱啼。炎赫五月中，朱曦烁河堤。
　　尔从泛舟役，使我心魂凄。秦地无碧草，南云喧鼓鼙。
　　君王减玉膳，早起思鸣鸡。漕引救关辅，疲人免涂泥。
　　宰相作霖雨，农夫得耕犁。静者伏草间，群才满金闺。
　　空手无壮士，穷居使人低。送君登黄山，长啸倚天梯。
　　小舟若凫雁，大舟若鲸鲵。开帆散长风，舒卷与云齐。
　　日入牛渚晦，苍然夕烟迷。相思定何许，杳在洛阳西。

卷177_33 「送储邕之武昌」李白
　　黄鹤西楼月，长江万里情。春风三十度，空忆武昌城。
　　送尔难为别，衔杯惜未倾。湖连张乐地，山逐泛舟行。
　　诺为楚人重，诗传谢脁清。沧浪吾有曲，寄入棹歌声。

　　　　　　　　　　　　　　　　

卷一百七十八

卷178_1 「酬谈少府」李白
　　一尉居倏忽，梅生有仙骨。三事或可羞，匈奴哂千秋。
　　壮心屈黄绶，浪迹寄沧洲。昨观荆岘作，如从云汉游。
　　老夫当暮矣，蹀足惧骅骝。

卷178_2 「酬宇文少府见赠桃竹书筒」李白
　　桃竹书筒绮绣文，良工巧妙称绝群。灵心圆映三江月，
　　彩质叠成五色云。中藏宝诀峨眉去，千里提携长忆君。

卷178_3 「五月东鲁行，答汶上君（一作翁）」李白
　　五月梅始黄，蚕凋桑柘空。鲁人重织作，机杼鸣帘栊。
　　顾余不及仕，学剑来山东。举鞭访前途，获笑汶上翁。
　　下愚忽壮士，未足论穷通。我以一箭书，能取聊城功。
　　终然不受赏，羞与时人同。西归去直道，落日昏阴虹。
　　此去尔勿言，甘心为转蓬。

卷178_4 「早秋单父南楼酬窦公衡」李白
　　白露见日灭，红颜随霜凋。别君若俯仰，春芳辞秋条。
　　泰山嵯峨夏云在，疑是白波涨东海。散为飞雨川上来，
　　遥帷却卷清浮埃。知君独坐青轩下，此时结念同所怀。
　　我闭南楼看道书，幽帘清寂在仙居。曾无好事来相访，
　　赖尔高文一起予。

卷178_5 「山中问答」李白
　　问余何意栖碧山，笑而不答心自闲。
　　桃花流水窅然去，别有天地非人间。

卷178_6 「答友人赠乌纱帽」李白
　　领得乌纱帽，全胜白接z5.山人不照镜，稚子道相宜。

卷178_21 「酬张司马赠墨」李白
　　上党碧松烟，夷陵丹砂末。兰麝凝珍墨，精光乃堪掇。
　　黄头奴子双鸦鬟，锦囊养之怀袖间。今日赠予兰亭去，
　　兴来洒笔会稽山。

卷178_22 「答湖州迦叶司马问白是何人」李白
　　青莲居士谪仙人，酒肆藏名三十春。
　　湖州司马何须问，金粟如来是后身。

卷178_23 「答长安崔少府叔封游终南翠微寺太宗皇帝金沙泉见寄」李白
　　河伯见海若，傲然夸秋水。小物昧远图，宁知通方士。
　　多君紫霄意，独往苍山里。地古寒云深，岩高长风起。
　　初登翠微岭，复憩金沙泉。践苔朝霜滑，弄波夕月圆。
　　饮彼石下流，结萝宿溪烟。鼎湖梦渌水，龙驾空茫然。
　　早行子午关，却登山路远。拂琴听霜猿，灭烛乃星饭。
　　人烟无明异，鸟道绝往返。攀崖倒青天，下视白日晚。
　　既过石门隐，还唱石潭歌。涉雪搴紫芳，濯缨想清波。
　　此人不可见，此地君自过。为余谢风泉，其如幽意何。

卷178_24 「酬崔五郎中」李白
　　朔云横高天，万里起秋色。壮士心飞扬，落日空叹息。
　　长啸出原野，凛然寒风生。幸遭圣明时，功业犹未成。
　　奈何怀良图，郁悒独愁坐。杖策寻英豪，立谈乃知我。
　　崔公生民秀，缅邈青云姿。制作参造化，托讽含神祇.
　　海岳尚可倾，吐诺终不移。是时霜飙寒，逸兴临华池。
　　起舞拂长剑，四座皆扬眉。因得穷欢情，赠我以新诗。
　　又结汗漫期，九垓远相待。举身憩蓬壶，濯足弄沧海。
　　从此凌倒景，一去无时还。朝游明光宫，暮入阊阖关。
　　但得长把袂，何必嵩丘山。

卷178_25 「以诗代书答元丹丘」李白
　　青鸟海上来，今朝发何处。口衔云锦字，与我忽飞去。
　　鸟去凌紫烟，书留绮窗前。开缄方一笑，乃是故人传。
　　故人深相勖，忆我劳心曲。离居在咸阳，三见秦草绿。
　　置书双袂间，引领不暂闲。长望杳难见，浮云横远山。

卷178_26 「金门答苏秀才」李白
　　君还石门日，朱火始改木。春草如有情，山中尚含绿。
　　折芳愧遥忆，永路当日勖。远见故人心，平生以此足。
　　巨海纳百川，麟阁多才贤。献书入金阙，酌醴奉琼筵。
　　屡忝白云唱，恭闻黄竹篇。恩光照拙薄，云汉希腾迁。
　　铭鼎倘云遂，扁舟方渺然。我留在金门，君去卧丹壑。
　　未果三山期，遥欣一丘乐。玄珠寄象罔，赤水非寥廓。
　　愿狎东海鸥，共营西山药。栖岩君寂灭，处世余龙蠖。
　　良辰不同赏，永日应闲居。鸟吟檐间树，花落窗下书。
　　缘溪见绿筱，隔岫窥红蕖。采薇行笑歌，眷我情何已。
　　月出石镜间，松鸣风琴里。得心自虚妙，外物空颓靡。
　　身世如两忘，从君老烟水。

卷178_27 「酬坊州王司马与阎正字对雪见赠」李白
　　游子东南来，自宛适京国。飘然无心云，倏忽复西北。
　　访戴昔未偶，寻嵇此相得。愁颜发新欢，终宴叙前识。
　　阎公汉庭旧，沈郁富才力。价重铜龙楼，声高重门侧。
　　宁期此相遇，华馆陪游息。积雪明远峰，寒城锁春色。
　　主人苍生望，假我青云翼。风水如见资，投竿佐皇极。

卷178_28 「酬中都小吏携斗酒双鱼于逆旅见赠」李白
　　鲁酒若琥珀，汶鱼紫锦鳞。山东豪吏有俊气，
　　手携此物赠远人。意气相倾两相顾，斗酒双鱼表情素。
　　双鳃呀呷鳍鬣张，蹳剌银盘欲飞去。呼儿拂几霜刃挥，
　　红肌花落白雪霏。为君下箸一餐饱，醉著金鞍上马归。

卷178_29 「酬张卿夜宿南陵见赠」李白
　　月出鲁城东，明如天上雪。鲁女惊莎鸡，鸣机应秋节。
　　当君相思夜，火落金风高。河汉挂户牖，欲济无轻舠.
　　我昔辞林丘，云龙忽相见。客星动太微，朝去洛阳殿。
　　尔来得茂彦，七叶仕汉馀。身为下邳客，家有圯桥书。
　　傅说未梦时，终当起岩野。万古骑辰星，光辉照天下。
　　与君各未遇，长策委蒿莱。宝刀隐玉匣，锈涩空莓苔。
　　遂令世上愚，轻我土与灰。一朝攀龙去，蛙黾安在哉。
　　故山定有酒，与尔倾金罍。

卷178_30 「酬岑勋见寻就元丹丘对酒相待，以诗见招」李白
　　黄鹤东南来，寄书写心曲。倚松开其缄，忆我肠断续。
　　不以千里遥，命驾来相招。中逢元丹丘，登岭宴碧霄。
　　对酒忽思我，长啸临清飙。蹇予未相知，茫茫绿云垂。
　　俄然素书及，解此长渴饥。策马望山月，途穷造阶墀。
　　喜兹一会面，若睹琼树枝。忆君我远来，我欢方速至。
　　开颜酌美酒，乐极忽成醉。我情既不浅，君意方亦深。
　　相知两相得，一顾轻千金。且向山客笑，与君论素心。

卷178_31 「答从弟幼成过西园见赠」李白
　　一身自潇洒，万物何嚣喧。拙薄谢明时，栖闲归故园。
　　二季过旧壑，四邻驰华轩。衣剑照松宇，宾徒光石门。
　　山童荐珍果，野老开芳樽。上陈樵渔事，下叙农圃言。
　　昨来荷花满，今见兰苕繁。一笑复一歌，不知夕景昏。
　　醉罢同所乐，此情难具论。

卷178_32 「酬王补阙惠翼庄庙宋丞泚赠别」李白
　　学道三千春，自言羲和人。轩盖宛若梦，云松长相亲。
　　偶将二公合，复与三山邻。喜结海上契，自为天外宾。
　　鸾翮我先铩，龙性君莫驯。朴散不尚古，时讹皆失真。
　　勿踏荒溪坡，朅来浩然津。薜带何辞楚，桃源堪避秦。
　　世迫且离别，心在期隐沦。酬赠非炯诫，永言铭佩绅。

卷178_33 「酬裴侍御对雨感时见赠」李白
　　雨色秋来寒，风严清江爽。孤高绣衣人，潇洒青霞赏。
　　平生多感激，忠义非外奖。祸连积怨生，事及徂川往。
　　楚邦有壮士，鄢郢翻扫荡。申包哭秦庭，泣血将安仰。
　　鞭尸辱已及，堂上罗宿莽。颇似今之人，蟊贼陷忠谠。
　　渺然一水隔，何由税归鞅。日夕听猿怨，怀贤盈梦想。

卷178_34 「酬崔侍御（一本此下有成甫二字）」李白
　　严陵不从万乘游，归卧空山钓碧流。
　　自是客星辞帝座，元非太白醉扬州。

卷178_35 「玩月金陵城西孙楚酒楼达曙歌吹日晚乘醉…访崔四侍御」李白
　　昨玩西城月，青天垂玉钩。朝沽金陵酒，歌吹孙楚楼。
　　忽忆绣衣人，乘船往石头。草裹乌纱巾，倒被紫绮裘。
　　两岸拍手笑，疑是王子猷。酒客十数公，崩腾醉中流。
　　谑浪棹海客，喧呼傲阳侯。半道逢吴姬，卷帘出揶揄。
　　我忆君到此，不知狂与羞。一月一见君，三杯便回桡。
　　舍舟共连袂，行上南渡桥。兴发歌绿水，秦客为之摇。
　　鸡鸣复相招，清宴逸云霄。赠我数百字，字字凌风飙。
　　系之衣裘上，相忆每长谣。

卷178_36 「江上答崔宣城」李白
　　太华三芙蓉，明星玉女峰。寻仙下西岳，陶令忽相逢。
　　问我将何事，湍波历几重。貂裘非季子，鹤氅似王恭。
　　谬忝燕台召，而陪郭隗踪。水流知入海，云去或从龙。
　　树绕芦洲月，山鸣鹊镇钟。还期如可访，台岭荫长松。

卷178_37 「答族侄僧中孚赠玉泉仙人掌茶」李白
　　常闻玉泉山，山洞多乳窟。仙鼠如白鸦，倒悬清溪月。
　　茗生此中石，玉泉流不歇。根柯洒芳津，采服润肌骨。
　　丛老卷绿叶，枝枝相接连。曝成仙人掌，似拍洪崖肩。
　　举世未见之，其名定谁传。宗英乃禅伯，投赠有佳篇。
　　清镜烛无盐，顾惭西子妍。朝坐有馀兴，长吟播诸天。

卷178_38 「酬裴侍御留岫师弹琴见寄」李白
　　君同鲍明远，邀彼休上人。鼓琴乱白雪，秋变江上春。
　　瑶草绿未衰，攀翻寄情亲。相思两不见，流泪空盈巾。

卷178_39 「张相公出镇荆州寻除太子詹事余时流夜郎…诗余答以此诗」李白
　　张衡殊不乐，应有四愁诗。惭君锦绣段，赠我慰相思。
　　鸿鹄复矫翼，凤凰忆故池。荣乐一如此，商山老紫芝。

卷178_40 「醉后答丁十八以诗讥余捶碎黄鹤楼（此诗杨慎云是伪作）」李白
　　黄鹤高楼已捶碎，黄鹤仙人无所依。黄鹤上天诉玉帝，
　　却放黄鹤江南归。神明太守再雕饰，新图粉壁还芳菲。
　　一州笑我为狂客，少年往往来相讥。君平帘下谁家子，
　　云是辽东丁令威。作诗调我惊逸兴，白云绕笔窗前飞。
　　待取明朝酒醒罢，与君烂漫寻春晖。

卷178_41 「答裴侍御先行至石头驿以书见招，期月满泛洞庭」李白
　　君至石头驿，寄书黄鹤楼。开缄识远意，速此南行舟。
　　风水无定准，湍波或滞留。忆昨新月生，西檐若琼钩。
　　今来何所似，破镜悬清秋。恨不三五明，平湖泛澄流。
　　此欢竟莫遂，狂杀王子猷。巴陵定遥远，持赠解人忧。

卷178_42 「答高山人兼呈权、顾二侯」李白
　　虹霓掩天光，哲后起康济。应运生夔龙，开元扫氛翳。
　　太微廓金镜，端拱清遐裔。轻尘集嵩岳，虚点盛明意。
　　谬挥紫泥诏，献纳青云际。谗惑英主心，恩疏佞臣计。
　　彷徨庭阙下，叹息光阴逝。未作仲宣诗，先流贾生涕。
　　挂帆秋江上，不为云罗制。山海向东倾，百川无尽势。
　　我于鸱夷子，相去千馀岁。运阔英达稀，同风遥执袂。
　　登舻望远水，忽见沧浪枻。高士何处来，虚舟渺安系。
　　衣貌本淳古，文章多佳丽。延引故乡人，风义未沦替。
　　顾侯达语默，权子识通蔽。曾是无心云，俱为此留滞。
　　双萍易飘转，独鹤思凌历。明晨去潇湘，共谒苍梧帝。

卷178_43 「答杜秀才五松见赠（五松山在南陵铜坑西五六里）」李白
　　昔献长杨赋，天开云雨欢。当时待诏承明里，
　　皆道扬雄才可观。敕赐飞龙二天马，黄金络头白玉鞍。
　　浮云蔽日去不返，总为秋风摧紫兰。角巾东出商山道，
　　采秀行歌咏芝草。路逢园绮笑向人，两君解来一何好。
　　闻道金陵龙虎盘，还同谢脁望长安。千峰夹水向秋浦，
　　五松名山当夏寒。铜井炎炉歊九天，赫如铸鼎荆山前。
　　陶公矍铄呵赤电，回禄睢盱扬紫烟。此中岂是久留处，
　　便欲烧丹从列仙。爱听松风且高卧，飕飕吹尽炎氛过。
　　登崖独立望九州，阳春欲奏谁相和。闻君往年游锦城，
　　章仇尚书倒屣迎。飞笺络绎奏明主，天书降问回恩荣。
　　肮脏不能就珪组，至今空扬高蹈名。夫子工文绝世奇，
　　五松新作天下推。吾非谢尚邀彦伯，异代风流各一时，
　　一时相逢乐在今。袖拂白云开素琴，弹为三峡流泉音。
　　从兹一别武陵去，去后桃花春水深。

卷178_44 「至陵阳山登天柱石，酬韩侍御见招隐黄山」李白
　　韩众骑白鹿，西往华山中。玉女千馀人，相随在云空。
　　见我传秘诀，精诚与天通。何意到陵阳，游目送飞鸿。
　　天子昔避狄，与君亦乘骢。拥兵五陵下，长策遏胡戎。
　　时泰解绣衣，脱身若飞蓬。鸾凤翻羽翼，啄粟坐樊笼。
　　海鹤一笑之，思归向辽东。黄山过石柱，巘崿上攒丛。
　　因巢翠玉树，忽见浮丘公。又引王子乔，吹笙舞松风。
　　朗咏紫霞篇，请开蕊珠宫。步纲绕碧落，倚树招青童。
　　何日可携手，遗形入无穷。

卷178_45 「酬崔十五见招」李白
　　尔有鸟迹书，相招琴溪饮。手迹尺素中，如天落云锦。
　　读罢向空笑，疑君在我前。长吟字不灭，怀袖且三年。

卷178_46 「答王十二寒夜独酌有怀（此诗萧士赟云是伪作）」李白
　　昨夜吴中雪，子猷佳兴发。万里浮云卷碧山，
　　青天中道流孤月。孤月沧浪河汉清，北斗错落长庚明。
　　怀余对酒夜霜白，玉床金井水峥嵘。人生飘忽百年内，
　　且须酣畅万古情。君不能狸膏金距学斗鸡，
　　坐令鼻息吹虹霓。君不能学哥舒横行青海夜带刀，
　　西屠石堡取紫袍。吟诗作赋北窗里，万言不直一杯水。
　　世人闻此皆掉头，有如东风射马耳。鱼目亦笑我，
　　请与明月同。骅骝拳跼不能食，蹇驴得志鸣春风。
　　折杨皇华合流俗，晋君听琴枉清角。巴人谁肯和阳春。
　　楚地由来贱奇璞。黄金散尽交不成，白首为儒身被轻。
　　一谈一笑失颜色，苍蝇贝锦喧谤声。曾参岂是杀人者，
　　谗言三及慈母惊。与君论心握君手，荣辱于余亦何有。
　　孔圣犹闻伤凤麟，董龙更是何鸡狗。一生傲岸苦不谐，
　　恩疏媒劳志多乖。严陵高揖汉天子，
　　何必长剑拄颐事玉阶。达亦不足贵，穷亦不足悲。
　　韩信羞将绛灌比，祢衡耻逐屠沽儿。君不见李北海，
　　英风豪气今何在。君不见裴尚书，土坟三尺蒿棘居。
　　少年早欲五湖去，见此弥将钟鼎疏。

　　　　　　　　　　　　　　　　

卷一百七十九

卷179_1 「游南阳白水登石激作」李白
　　朝涉白水源，暂与人俗疏。岛屿佳境色，江天涵清虚。
　　目送去海云，心闲游川鱼。长歌尽落日，乘月归田庐。

卷179_2 「游南阳清泠泉」李白
　　惜彼落日暮，爱此寒泉清。西辉逐流水，荡漾游子情。
　　空歌望云月，曲尽长松声。

卷179_3 「寻鲁城北范居士失道落苍耳中见范置酒摘苍耳作」李白
　　雁度秋色远，日静无云时。客心不自得，浩漫将何之。
　　忽忆范野人，闲园养幽姿。茫然起逸兴，但恐行来迟。
　　城壕失往路，马首迷荒陂。不惜翠云裘，遂为苍耳欺。
　　入门且一笑，把臂君为谁。酒客爱秋蔬，山盘荐霜梨。
　　他筵不下箸，此席忘朝饥。酸枣垂北郭，寒瓜蔓东篱。
　　还倾四五酌，自咏猛虎词。近作十日欢，远为千载期。
　　风流自簸荡，谑浪偏相宜。酣来上马去，却笑高阳池。

卷179_4 「东鲁门泛舟二首」李白
　　日落沙明天倒开，波摇石动水萦回。
　　轻舟泛月寻溪转，疑是山阴雪后来。
　　水作青龙盘石堤，桃花夹岸鲁门西。
　　若教月下乘舟去，何啻风流到剡溪。

卷179_5 「秋猎孟诸夜归，置酒单父东楼观妓」李白
　　倾晖速短炬，走海无停川。冀餐圆丘草，欲以还颓年。
　　此事不可得，微生若浮烟。骏发跨名驹，雕弓控鸣弦。
　　鹰豪鲁草白，狐兔多肥鲜。邀遮相驰逐，遂出城东田。
　　一扫四野空，喧呼鞍马前。归来献所获，炮炙宜霜天。
　　出舞两美人，飘飖若云仙。留欢不知疲，清晓方来旋。

卷179_6 「游泰山六首（天宝元年四月从故御道上泰山）」李白
　　四月上泰山，石屏御道开。六龙过万壑，涧谷随萦回。
　　马迹绕碧峰，于今满青苔。飞流洒绝巘，水急松声哀。
　　北眺崿嶂奇，倾崖向东摧。洞门闭石扇，地底兴云雷。
　　登高望蓬瀛，想象金银台。天门一长啸，万里清风来。
　　玉女四五人，飘飖下九垓。含笑引素手，遗我流霞杯。
　　稽首再拜之，自愧非仙才。旷然小宇宙，弃世何悠哉。
　　清晓骑白鹿，直上天门山。山际逢羽人，方瞳好容颜。
　　扪萝欲就语，却掩青云关。遗我鸟迹书，飘然落岩间。
　　其字乃上古，读之了不闲。感此三叹息，从师方未还。
　　平明登日观，举手开云关。精神四飞扬，如出天地间。
　　黄河从西来，窈窕入远山。凭崖揽八极，目尽长空闲。
　　偶然值青童，绿发双云鬟。笑我晚学仙，蹉跎凋朱颜。
　　踌躇忽不见，浩荡难追攀。
　　清斋三千日，裂素写道经。吟诵有所得，众神卫我形。
　　云行信长风，飒若羽翼生。攀崖上日观，伏槛窥东暝。
　　海色动远山，天鸡已先鸣。银台出倒景，白浪翻长鲸。
　　安得不死药，高飞向蓬瀛。
　　日观东北倾，两崖夹双石。海水落眼前，天光遥空碧。
　　千峰争攒聚，万壑绝凌历。缅彼鹤上仙，去无云中迹。
　　长松入云汉，远望不盈尺。山花异人间，五月雪中白。
　　终当遇安期，于此炼玉液。
　　朝饮王母池，暝投天门关。独抱绿绮琴，夜行青山间。
　　山明月露白，夜静松风歇。仙人游碧峰，处处笙歌发。
　　寂静娱清晖，玉真连翠微。想像鸾凤舞，飘飖龙虎衣。
　　扪天摘匏瓜，恍惚不忆归。举手弄清浅，误攀织女机。
　　明晨坐相失，但见五云飞。

卷179_7 「秋夜与刘砀山泛宴喜亭池」李白
　　明宰试舟楫，张灯宴华池。文招梁苑客，歌动郢中儿。
　　月色望不尽，空天交相宜。令人欲泛海，只待长风吹。

卷179_8 「携妓登梁王栖霞山孟氏桃园中」李白
　　碧草已满地，柳与梅争春。谢公自有东山妓，
　　金屏笑坐如花人。今日非昨日，明日还复来。
　　白发对绿酒，强歌心已摧。君不见梁王池上月，
　　昔照梁王樽酒中。梁王已去明月在，黄鹂愁醉啼春风。
　　分明感激眼前事，莫惜醉卧桃园东。

卷179_9 「与从侄杭州刺史良游天竺寺」李白
　　挂席凌蓬丘，观涛憩樟楼。三山动逸兴，五马同遨游。
　　天竺森在眼，松风飒惊秋。览云测变化，弄水穷清幽。
　　叠嶂隔遥海，当轩写归流。诗成傲云月，佳趣满吴洲。

卷179_10 「同友人舟行游台越作」李白
　　楚臣伤江枫，谢客拾海月。怀沙去潇湘，挂席泛溟渤。
　　蹇予访前迹，独往造穷发。古人不可攀，去若浮云没。
　　愿言弄倒景，从此炼真骨。华顶窥绝溟，蓬壶望超忽。
　　不知青春度，但怪绿芳歇。空持钓鳌心，从此谢魏阙。

卷179_11 「下终南山过斛斯山人宿置酒」李白
　　暮从碧山下，山月随人归。却顾所来径，苍苍横翠微。
　　相携及田家，童稚开荆扉。绿竹入幽径，青萝拂行衣。
　　欢言得所憩，美酒聊共挥。长歌吟松风，曲尽河星稀。
　　我醉君复乐，陶然共忘机。

卷179_12 「朝下过卢郎中叙旧游」李白
　　君登金华省，我入银台门。幸遇圣明主，俱承云雨恩。
　　复此休浣时，闲为畴昔言。却话山海事，宛然林壑存。
　　明湖思晓月，叠嶂忆清猿。何由返初服，田野醉芳樽。

卷179_13 「侍从游宿温泉宫作」李白
　　羽林十二将，罗列应星文。霜仗悬秋月，霓旌卷夜云。
　　严更千户肃，清乐九天闻。日出瞻佳气，葱葱绕圣君。

卷179_14 「邯郸南亭观妓」李白
　　歌鼓燕赵儿，魏姝弄鸣丝。粉色艳日彩，舞袖拂花枝。
　　把酒顾美人，请歌邯郸词。清筝何缭绕，度曲绿云垂。
　　平原君安在，科斗生古池。座客三千人，于今知有谁。
　　我辈不作乐，但为后代悲。

卷179_15 「春日游罗敷潭」李白
　　行歌入谷口，路尽无人跻。攀崖度绝壑，弄水寻回溪。
　　云从石上起，客到花间迷。淹留未尽兴，日落群峰西。

卷179_16 「春陪商州裴使君游石娥溪（时欲东归遂有此赠）」李白
　　裴公有仙标，拔俗数千丈。澹荡沧洲云，飘飖紫霞想。
　　剖竹商洛间，政成心已闲。萧条出世表，冥寂闭玄关。
　　我来属芳节，解榻时相悦。褰帷对云峰，扬袂指松雪。
　　暂出东城边，遂游西岩前。横天耸翠壁，喷壑鸣红泉。
　　寻幽殊未歇，爱此春光发。溪傍饶名花，石上有好月。
　　命驾归去来，露华生翠苔。淹留惜将晚，复听清猿哀。
　　清猿断人肠，游子思故乡。明发首东路，此欢焉可忘。

卷179_17 「陪从祖济南太守泛鹊山湖三首」李白
　　初谓鹊山近，宁知湖水遥。此行殊访戴，自可缓归桡。
　　湖阔数千里，湖光摇碧山。湖西正有月，独送李膺还。
　　水入北湖去，舟从南浦回。遥看鹊山转，却似送人来。

卷179_18 「春日陪杨江宁及诸官宴北湖感古作」李白
　　昔闻颜光禄，攀龙宴京湖。楼船入天镜，帐殿开云衢。
　　君王歌大风，如乐丰沛都。延年献佳作，邈与诗人俱。
　　我来不及此，独立钟山孤。杨宰穆清风，芳声腾海隅。
　　英僚满四座，粲若琼林敷。鹢首弄倒景，蛾眉缀明珠。
　　新弦采梨园，古舞娇吴歈.曲度绕云汉，听者皆欢娱。
　　鸡栖何嘈嘈，沿月沸笙竽。古之帝宫苑，今乃人樵苏。
　　感此劝一觞，愿君覆瓢壶。荣盛当作乐，无令后贤吁。

卷179_19 「宴郑参卿山池」李白
　　尔恐碧草晚，我畏朱颜移。愁看杨花飞，置酒正相宜。
　　歌声送落日，舞影回清池。今夕不尽杯，留欢更邀谁。

卷179_20 「游谢氏山亭」李白
　　沦老卧江海，再欢天地清。病闲久寂寞，岁物徒芬荣。
　　借君西池游，聊以散我情。扫雪松下去，扪萝石道行。
　　谢公池塘上，春草飒已生。花枝拂人来，山鸟向我鸣。
　　田家有美酒，落日与之倾。醉罢弄归月，遥欣稚子迎。

卷179_21 「把酒问月（故人贾淳令予问之）」李白
　　青天有月来几时，我今停杯一问之。人攀明月不可得，
　　月行却与人相随。皎如飞镜临丹阙，绿烟灭尽清辉发。
　　但见宵从海上来，宁知晓向云间没。白兔捣药秋复春，
　　嫦娥孤栖与谁邻。今人不见古时月，今月曾经照古人。
　　古人今人若流水，共看明月皆如此。唯愿当歌对酒时，
　　月光长照金樽里。

卷179_22 「同族侄评事黯游昌禅师山池二首」李白
　　远公爱康乐，为我开禅关。萧然松石下，何异清凉山。
　　花将色不染，水与心俱闲。一坐度小劫，观空天地间。
　　客来花雨际，秋水落金池。片石寒青锦，疏杨挂绿丝。
　　高僧拂玉柄，童子献霜梨。惜去爱佳景，烟萝欲暝时。

卷179_23 「金陵凤凰台置酒」李白
　　置酒延落景，金陵凤凰台。长波写万古，心与云俱开。
　　借问往昔时，凤凰为谁来。凤凰去已久，正当今日回。
　　明君越羲轩，天老坐三台。豪士无所用，弹弦醉金罍。
　　东风吹山花，安可不尽杯。六帝没幽草，深宫冥绿苔。
　　置酒勿复道，歌钟但相催。

卷179_24 「秋浦清溪雪夜对酒，客有唱山鹧鸪者」李白
　　披君貂襜褕，对君白玉壶。雪花酒上灭，顿觉夜寒无。
　　客有桂阳至，能吟山鹧鸪。清风动窗竹，越鸟起相呼。
　　持此足为乐，何烦笙与竽。

卷179_25 「与周刚清溪玉镜潭宴别（潭在秋浦桃树陂下余新名此潭）」李白
　　康乐上官去，永嘉游石门。江亭有孤屿，千载迹犹存。
　　我来游秋浦，三入桃陂源。千峰照积雪，万壑尽啼猿。
　　兴与谢公合，文因周子论。扫崖去落叶，席月开清樽。
　　溪当大楼南，溪水正南奔。回作玉镜潭，澄明洗心魂。
　　此中得佳境，可以绝嚣喧。清夜方归来，酣歌出平原。
　　别后经此地，为余谢兰荪。

卷179_26 「游秋浦白笴陂二首」李白
　　何处夜行好，月明白笴陂。山光摇积雪，猿影挂寒枝。
　　但恐佳景晚，小令归棹移。人来有清兴，及此有相思。
　　白笴夜长啸，爽然溪谷寒。鱼龙动陂水，处处生波澜。
　　天借一明月，飞来碧云端。故乡不可见，肠断正西看。

卷179_27 「宴陶家亭子」李白
　　曲巷幽人宅，高门大士家。池开照胆镜，林吐破颜花。
　　绿水藏春日，青轩秘晚霞。若闻弦管妙，金谷不能夸。

卷179_28 「在水军宴韦司马楼船观妓」李白
　　摇曳帆在空，清流顺归风。诗因鼓吹发，酒为剑歌雄。
　　对舞青楼妓，双鬟白玉童。行云且莫去，留醉楚王宫。

卷179_29 「流夜郎至江夏，陪长史叔及薛明府宴兴德寺南阁」李白
　　绀殿横江上，青山落镜中。岸回沙不尽，日映水成空。
　　天乐流香阁，莲舟飏晚风。恭陪竹林宴，留醉与陶公。

卷179_30 「泛沔州城南郎官湖」李白
　　张公多逸兴，共泛沔城隅。当时秋月好，不减武昌都。
　　四座醉清光，为欢古来无。郎官爱此水，因号郎官湖。
　　风流若未减，名与此山俱。

卷179_31 「陪侍郎叔游洞庭醉后三首」李白
　　今日竹林宴，我家贤侍郎。三杯容小阮，醉后发清狂。
　　船上齐桡乐，湖心泛月归。白鸥闲不去，争拂酒筵飞。
　　刬却君山好，平铺湘水流。巴陵无限酒，醉杀洞庭秋。

卷179_32 「夜泛洞庭，寻裴侍御清酌」李白
　　日晚湘水绿，孤舟无端倪。明湖涨秋月，独泛巴陵西。
　　过憩裴逸人，岩居陵丹梯。抱琴出深竹，为我弹鹍鸡。
　　曲尽酒亦倾，北窗醉如泥。人生且行乐，何必组与珪。

卷179_33 「陪族叔刑部侍郎晔及中书贾舍人至游洞庭五首」李白
　　洞庭西望楚江分，水尽南天不见云。
　　日落长沙秋色远，不知何处吊湘君。
　　南湖秋水夜无烟，耐可乘流直上天。
　　且就洞庭赊月色，将船买酒白云边。
　　洛阳才子谪湘川，元礼同舟月下仙。
　　记得长安还欲笑，不知何处是西天。
　　洞庭湖西秋月辉，潇湘江北早鸿飞。
　　醉客满船歌白苎，不知霜露入秋衣。
　　帝子潇湘去不还，空馀秋草洞庭间。
　　淡扫明湖开玉镜，丹青画出是君山。

卷179_34 「楚江黄龙矶南宴杨执戟治楼」李白
　　五月入五洲，碧山对青楼。故人杨执戟，春赏楚江流。
　　一见醉漂月，三杯歌棹讴。桂枝攀不尽，他日更相求。

卷179_35 「铜官山醉后绝句」李白
　　我爱铜官乐，千年未拟还。要须回舞袖，拂尽五松山。

卷179_36 「与南陵常赞府游五松山（山在南陵铜井西五里有古精舍）」李白
　　安石泛溟渤，独啸长风还。逸韵动海上，高情出人间。
　　灵异可并迹，澹然与世闲。我来五松下，置酒穷跻攀。
　　征古绝遗老，因名五松山。五松何清幽，胜境美沃州。
　　萧飒鸣洞壑，终年风雨秋。响入百泉去，听如三峡流。
　　剪竹扫天花，且从傲吏游。龙堂若可憩，吾欲归精修。

卷179_37 「宣城青溪（一作入清溪山）」李白
　　青溪胜桐庐，水木有佳色。山貌日高古，石容天倾侧。
　　彩鸟昔未名，白猿初相识。不见同怀人，对之空叹息。

卷179_38 「与谢良辅游泾川陵岩寺」李白
　　乘君素舸泛泾西，宛似云门对若溪。
　　且从康乐寻山水，何必东游入会稽。

卷179_39 「游水西简郑明府」李白
　　天宫水西寺，云锦照东郭。清湍鸣回溪，绿水绕飞阁。
　　凉风日潇洒，幽客时憩泊。五月思貂裘，谓言秋霜落。
　　石萝引古蔓，岸笋开新箨。吟玩空复情，相思尔佳作。
　　郑公诗人秀，逸韵宏寥廓。何当一来游，惬我雪山诺。

卷179_40 「九日登山」李白
　　渊明归去来，不与世相逐。为无杯中物，遂偶本州牧。
　　因招白衣人，笑酌黄花菊。我来不得意，虚过重阳时。
　　题舆何俊发，遂结城南期。筑土按响山，俯临宛水湄。
　　胡人叫玉笛，越女弹霜丝。自作英王胄，斯乐不可窥。
　　赤鲤涌琴高，白龟道冯夷。灵仙如仿佛，奠酹遥相知。
　　古来登高人，今复几人在。沧洲违宿诺，明日犹可待。
　　连山似惊波，合沓出溟海。扬袂挥四座，酩酊安所知。
　　齐歌送清扬，起舞乱参差。宾随落叶散，帽逐秋风吹。
　　别后登此台，愿言长相思。

卷179_41 「九日」李白
　　今日云景好，水绿秋山明。携壶酌流霞，搴菊泛寒荣。
　　地远松石古，风扬弦管清。窥觞照欢颜，独笑还自倾。
　　落帽醉山月，空歌怀友生。

卷179_42 「九日龙山饮」李白
　　九日龙山饮，黄花笑逐臣。醉看风落帽，舞爱月留人。

卷179_43 「九月十日即事」李白
　　昨日登高罢，今朝更举觞。菊花何太苦，遭此两重阳。

卷179_44 「陪族叔当涂宰游化城寺升公清风亭」李白
　　化城若化出，金榜天宫开。疑是海上云，飞空结楼台。
　　升公湖上秀，粲然有辩才。济人不利己，立俗无嫌猜。
　　了见水中月，青莲出尘埃。闲居清风亭，左右清风来。
　　当暑阴广殿，太阳为裴回。茗酌待幽客，珍盘荐凋梅。
　　飞文何洒落，万象为之摧。季父拥鸣琴，德声布云雷。
　　虽游道林室，亦举陶潜杯。清乐动诸天，长松自吟哀。
　　留欢若可尽，劫石乃成灰。

　　　　　　　　　　　　　　　　

卷一百八十

卷180_1 「登锦城散花楼」李白
　　日照锦城头，朝光散花楼。金窗夹绣户，珠箔悬银钩。
　　飞梯绿云中，极目散我忧。暮雨向三峡，春江绕双流。
　　今来一登望，如上九天游。

卷180_2 「登峨眉山」李白
　　蜀国多仙山，峨眉邈难匹。周流试登览，绝怪安可息。
　　青冥倚天开，彩错疑画出。泠然紫霞赏，果得锦囊术。
　　云间吟琼箫，石上弄宝瑟。平生有微尚，欢笑自此毕。
　　烟容如在颜，尘累忽相失。倘逢骑羊子，携手凌白日。

卷180_3 「大庭库」李白
　　朝登大庭库，云物何苍然。莫辨陈郑火，空霾邹鲁烟。
　　我来寻梓慎，观化入寥天。古木朔气多，松风如五弦。
　　帝图终冥没，叹息满山川。

卷180_4 「登单父陶少府半月台」李白
　　陶公有逸兴，不与常人俱。筑台像半月，回向高城隅。
　　置酒望白云，商飙起寒梧。秋山入远海，桑柘罗平芜。
　　水色渌且明，令人思镜湖。终当过江去，爱此暂踟蹰。

卷180_5 「天台晓望」李白
　　天台邻四明，华顶高百越。门标赤城霞，楼栖沧岛月。
　　凭高登远览，直下见溟渤。云垂大鹏翻，波动巨鳌没。
　　风潮争汹涌，神怪何翕忽。观奇迹无倪，好道心不歇。
　　攀条摘朱实，服药炼金骨。安得生羽毛，千春卧蓬阙。

卷180_6 「早望海霞边」李白
　　四明三千里，朝起赤城霞。日出红光散，分辉照雪崖。
　　一餐咽琼液，五内发金沙。举手何所待，青龙白虎车。

卷180_7 「焦山望寥山」李白
　　石壁望松寥，宛然在碧霄。安得五彩虹，驾天作长桥。
　　仙人如爱我，举手来相招。

卷180_8 「杜陵绝句」李白
　　南登杜陵上，北望五陵间。秋水明落日，流光灭远山。

卷180_9 「登太白峰」李白
　　西上太白峰，夕阳穷登攀。太白与我语，为我开天关。
　　愿乘泠风去，直出浮云间。举手可近月，前行若无山。
　　一别武功去，何时复见还。

卷180_10 「登邯郸洪波台，置酒观发兵」李白
　　我把两赤羽，来游燕赵间。天狼正可射，感激无时闲。
　　观兵洪波台，倚剑望玉关。请缨不系越，且向燕然山。
　　风引龙虎旗，歌钟昔追攀。击筑落高月，投壶破愁颜。
　　遥知百战胜，定扫鬼方还。

卷180_11 「登新平楼」李白
　　去国登兹楼，怀归伤暮秋。天长落日远，水净寒波流。
　　秦云起岭树，胡雁飞沙洲。苍苍几万里，目极令人愁。

卷180_12 「谒老君庙」李白
　　先君怀圣德，灵庙肃神心。草合人踪断，尘浓鸟迹深。
　　流沙丹灶灭，关路紫烟沉。独伤千载后，空馀松柏林。

卷180_13 「秋日登扬州西灵塔」李白
　　宝塔凌苍苍，登攀览四荒。顶高元气合，标出海云长。
　　万象分空界，三天接画梁。水摇金刹影，日动火珠光。
　　鸟拂琼帘度，霞连绣栱张。目随征路断，心逐去帆扬。
　　露浴梧楸白，霜催橘柚黄。玉毫如可见，于此照迷方。

卷180_14 「登金陵冶城西北谢安墩」李白
　　晋室昔横溃，永嘉遂南奔。沙尘何茫茫，龙虎斗朝昏。
　　胡马风汉草，天骄蹙中原。哲匠感颓运，云鹏忽飞翻。
　　组练照楚国，旌旗连海门。西秦百万众，戈甲如云屯。
　　投鞭可填江，一扫不足论。皇运有返正，丑虏无遗魂。
　　谈笑遏横流，苍生望斯存。冶城访古迹，犹有谢安墩。
　　凭览周地险，高标绝人喧。想像东山姿，缅怀右军言。
　　梧桐识嘉树，蕙草留芳根。白鹭映春洲，青龙见朝暾。
　　地古云物在，台倾禾黍繁。我来酌清波，于此树名园。
　　功成拂衣去，归入武陵源。

卷180_15 「登瓦官阁」李白
　　晨登瓦官阁，极眺金陵城。钟山对北户，淮水入南荣。
　　漫漫雨花落，嘈嘈天乐鸣。两廊振法鼓，四角吟风筝。
　　杳出霄汉上，仰攀日月行。山空霸气灭，地古寒阴生。
　　寥廓云海晚，苍茫宫观平。门馀阊阖字，楼识凤凰名。
　　雷作百山动，神扶万栱倾。灵光何足贵，长此镇吴京。

卷180_16 「登梅冈望金陵，赠族侄高座寺僧中孚」李白
　　钟山抱金陵，霸气昔腾发。天开帝王居，海色照宫阙。
　　群峰如逐鹿，奔走相驰突。江水九道来，云端遥明没。
　　时迁大运去，龙虎势休歇。我来属天清，登览穷楚越。
　　吾宗挺禅伯，特秀鸾凤骨。众星罗青天，明者独有月。
　　冥居顺生理，草木不剪伐。烟窗引蔷薇，石壁老野蕨。
　　吴风谢安屐，白足傲履袜。几宿一下山，萧然忘干谒。
　　谈经演金偈，降鹤舞海雪。时闻天香来，了与世事绝。
　　佳游不可得，春风惜远别。赋诗留岩屏，千载庶不灭。

卷180_17 「登金陵凤凰台」李白
　　凤凰台上凤凰游，凤去台空江自流。吴宫花草埋幽径，
　　晋代衣冠成古丘。三山半落青天外，二水中分白鹭洲。
　　总为浮云能蔽日，长安不见使人愁。

卷180_18 「望庐山瀑布水二首」李白
　　西登香炉峰，南见瀑布水。挂流三百丈，喷壑数十里。
　　欻如飞电来，隐若白虹起。初惊河汉落，半洒云天里。
　　仰观势转雄，壮哉造化功。海风吹不断，江月照还空。
　　空中乱潈射，左右洗青壁。飞珠散轻霞，流沫沸穹石。
　　而我乐名山，对之心益闲。无论漱琼液，还得洗尘颜。
　　且谐宿所好，永愿辞人间。
　　日照香炉生紫烟，遥看瀑布挂前川。
　　飞流直下三千尺，疑是银河落九天。

卷180_19 「登庐山五老峰」李白
　　庐山东南五老峰，青天削出金芙蓉。
　　九江秀色可揽结，吾将此地巢云松。

卷180_20 「江上望皖公山」李白
　　奇峰出奇云，秀木含秀气。清宴皖公山，巉绝称人意。
　　独游沧江上，终日淡无味。但爱兹岭高，何由讨灵异。
　　默然遥相许，欲往心莫遂。待吾还丹成，投迹归此地。

卷180_21 「望黄鹤楼」李白
　　东望黄鹤山，雄雄半空出。四面生白云，中峰倚红日。
　　岩峦行穹跨，峰嶂亦冥密。颇闻列仙人，于此学飞术。
　　一朝向蓬海，千载空石室。金灶生烟埃，玉潭秘清谧。
　　地古遗草木，庭寒老芝朮.蹇予羡攀跻，因欲保闲逸。
　　观奇遍诸岳，兹岭不可匹。结心寄青松，永悟客情毕。

卷180_22 「鹦鹉洲」李白
　　鹦鹉来过吴江水，江上洲传鹦鹉名。鹦鹉西飞陇山去，
　　芳洲之树何青青。烟开兰叶香风暖，岸夹桃花锦浪生。
　　迁客此时徒极目，长洲孤月向谁明。

卷180_23 「九日登巴陵，置酒望洞庭水军（时贼逼华容县）」李白
　　九日天气清，登高无秋云。造化辟川岳，了然楚汉分。
　　长风鼓横波，合沓蹙龙文。忆昔传游豫，楼船壮横汾。
　　今兹讨鲸鲵，旌旆何缤纷。白羽落酒樽，洞庭罗三军。
　　黄花不掇手，战鼓遥相闻。剑舞转颓阳，当时日停曛。
　　酣歌激壮士，可以摧妖氛。龌龊东篱下，渊明不足群。

卷180_24 「秋登巴陵望洞庭」李白
　　清晨登巴陵，周览无不极。明湖映天光，彻底见秋色。
　　秋色何苍然，际海俱澄鲜。山青灭远树，水绿无寒烟。
　　来帆出江中，去鸟向日边。风清长沙浦，山空云梦田。
　　瞻光惜颓发，阅水悲徂年。北渚既荡漾，东流自潺湲。
　　郢人唱白雪，越女歌采莲。听此更肠断，凭崖泪如泉。

卷180_25 「与夏十二登岳阳楼」李白
　　楼观岳阳尽，川迥洞庭开。雁引愁心去，山衔好月来。
　　云间连下榻，天上接行杯。醉后凉风起，吹人舞袖回。

卷180_26 「登巴陵开元寺西阁，赠衡岳僧方外」李白
　　衡岳有阐士，五峰秀真骨。见君万里心，海水照秋月。
　　大臣南溟去，问道皆请谒。洒以甘露言，清凉润肌发。
　　明湖落天镜，香阁凌银阙。登眺餐惠风，新花期启发。

卷180_27 「与贾至舍人于龙兴寺剪落梧桐枝望灉湖」李白
　　剪落青梧枝，灉湖坐可窥。雨洗秋山净，林光澹碧滋。
　　水闲明镜转，云绕画屏移。千古风流事，名贤共此时。

卷180_28 「挂席江上待月有怀」李白
　　待月月未出，望江江自流。倏忽城西郭，青天悬玉钩。
　　素华虽可揽，清景不可游。耿耿金波里，空瞻鳷鹊楼。

卷180_29 「金陵望汉江」李白
　　汉江回万里，派作九龙盘。横溃豁中国，崔嵬飞迅湍。
　　六帝沦亡后，三吴不足观。我君混区宇，垂拱众流安。
　　今日任公子，沧浪罢钓竿。

卷180_30 「秋登宣城谢脁北楼」李白
　　江城如画里，山晓望晴空。两水夹明镜，双桥落彩虹。
　　人烟寒橘柚，秋色老梧桐。谁念北楼上，临风怀谢公。

卷180_31 「望天门山」李白
　　天门中断楚江开，碧水东流至北回。
　　两岸青山相对出，孤帆一片日边来。

卷180_32 「望木瓜山」李白
　　早起见日出，暮见栖鸟还。客心自酸楚，况对木瓜山。

卷180_33 「登敬亭北二小山，余时送客，逢崔侍御，并登此地」李白
　　送客谢亭北，逢君纵酒还。屈盘戏白马，大笑上青山。
　　回鞭指长安，西日落秦关。帝乡三千里，杳在碧云间。

卷180_34 「过崔八丈水亭」李白
　　高阁横秀气，清幽并在君。檐飞宛溪水，窗落敬亭云。
　　猿啸风中断，渔歌月里闻。闲随白鸥去，沙上自为群。

卷180_35 「登广武古战场怀古」李白
　　秦鹿奔野草，逐之若飞蓬。项王气盖世，紫电明双瞳。
　　呼吸八千人，横行起江东。赤精斩白帝，叱咤入关中。
　　两龙不并跃，五纬与天同。楚灭无英图，汉兴有成功。
　　按剑清八极，归酣歌大风。伊昔临广武，连兵决雌雄。
　　分我一杯羹，太皇乃汝翁。战争有古迹，壁垒颓层穹。
　　猛虎啸洞壑，饥鹰鸣秋空。翔云列晓阵，杀气赫长虹。
　　拨乱属豪圣，俗儒安可通。沉湎呼竖子，狂言非至公。
　　抚掌黄河曲，嗤嗤阮嗣宗。

　　　　　　　　　　　　　　　　

卷一百八十一

卷181_1 「安州应城玉女汤作（《荆州记》云有玉女乘车投此泉）」李白
　　神女殁幽境，汤池流大川。阴阳结炎炭，造化开灵泉。
　　地底烁朱火，沙傍歊素烟。沸珠跃明月，皎镜函空天。
　　气浮兰芳满，色涨桃花然。精览万殊入，潜行七泽连。
　　愈疾功莫尚，变盈道乃全。濯濯气清泚，晞发弄潺湲。
　　散下楚王国，分浇宋玉田。可以奉巡幸，奈何隔穷偏。
　　独随朝宗水，赴海输微涓。

卷181_2 「之广陵宿常二南郭幽居」李白
　　绿水接柴门，有如桃花源。忘忧或假草，满院罗丛萱。
　　暝色湖上来，微雨飞南轩。故人宿茅宇，夕鸟栖杨园。
　　还惜诗酒别，深为江海言。明朝广陵道，独忆此倾樽。

卷181_3 「夜下征虏亭」李白
　　船下广陵去，月明征虏亭。山花如绣颊，江火似流萤。

卷181_4 「下途归石门旧居」李白
　　吴山高，越水清，握手无言伤别情。将欲辞君挂帆去，
　　离魂不散烟郊树。此心郁怅谁能论，有愧叨承国士恩。
　　云物共倾三月酒，岁时同饯五侯门。羡君素书尝满案，
　　含丹照白霞色烂。余尝学道穷冥筌，梦中往往游仙山。
　　何当脱屣谢时去，壶中别有日月天。俯仰人间易凋朽，
　　钟峰五云在轩牖。惜别愁窥玉女窗，归来笑把洪崖手。
　　隐居寺，隐居山，陶公炼液栖其间。灵神闭气昔登攀，
　　恬然但觉心绪闲。数人不知几甲子，昨夜犹带冰霜颜。
　　我离虽则岁物改，如今了然失所在。别君莫道不尽欢，
　　悬知乐客遥相待。石门流水遍桃花，我亦曾到秦人家。
　　不知何处得鸡豕，就中仍见繁桑麻。翛然远与世事间，
　　装鸾驾鹤又复远。何必长从七贵游，劳生徒聚万金产。
　　挹君去，长相思，云游雨散从此辞。欲知怅别心易苦，
　　向暮春风杨柳丝。

卷181_5 「客中行」李白
　　兰陵美酒郁金香，玉碗盛来琥珀光。
　　但使主人能醉客，不知何处是他乡。

卷181_6 「太原早秋」李白
　　岁落众芳歇，时当大火流。霜威出塞早，云色渡河秋。
　　梦绕边城月，心飞故国楼。思归若汾水，无日不悠悠。

卷181_7 「奔亡道中五首」李白
　　苏武天山上，田横海岛边。万重关塞断，何日是归年。
　　亭伯去安在，李陵降未归。愁容变海色，短服改胡衣。
　　谈笑三军却，交游七贵疏。仍留一只箭，未射鲁连书。
　　函谷如玉关，几时可生还。洛阳为易水，嵩岳是燕山。
　　俗变羌胡语，人多沙塞颜。申包惟恸哭，七日鬓毛斑。
　　淼淼望湖水，青青芦叶齐。归心落何处，日没大江西。
　　歇马傍春草，欲行远道迷。谁忍子规鸟，连声向我啼。

卷181_8 「郢门秋怀」李白
　　郢门一为客，巴月三成弦。朔风正摇落，行子愁归旋。
　　杳杳山外日，茫茫江上天。人迷洞庭水，雁度潇湘烟。
　　清旷谐宿好，缁磷及此年。百龄何荡漾，万化相推迁。
　　空谒苍梧帝，徒寻溟海仙。已闻蓬海浅，岂见三桃圆。
　　倚剑增浩叹，扪襟还自怜。终当游五湖，濯足沧浪泉。

卷181_9 「至鸭栏驿上白马矶，赠裴侍御」李白
　　侧叠万古石，横为白马矶。乱流若电转，举棹扬珠辉。
　　临驿卷缇幕，升常接绣衣。情亲不避马，为我解霜威。

卷181_10 「荆门浮舟望蜀江」李白
　　春水月峡来，浮舟望安极。正是桃花流，依然锦江色。
　　江色绿且明，茫茫与天平。逶迤巴山尽，摇曳楚云行。
　　雪照聚沙雁，花飞出谷莺。芳洲却已转，碧树森森迎。
　　流目浦烟夕，扬帆海月生。江陵识遥火，应到渚宫城。

卷181_11 「上三峡」李白
　　巫山夹青天，巴水流若兹。巴水忽可尽，青天无到时。
　　三朝上黄牛，三暮行太迟。三朝又三暮，不觉鬓成丝。

卷181_12 「自巴东舟行经瞿唐峡，登巫山最高峰，晚还题壁」李白
　　江行几千里，海月十五圆。始经瞿塘峡，遂步巫山巅。
　　巫山高不穷，巴国尽所历。日边攀垂萝，霞外倚穹石。
　　飞步凌绝顶，极目无纤烟。却顾失丹壑，仰观临青天。
　　青天若可扪，银汉去安在。望云知苍梧，记水辨瀛海。
　　周游孤光晚，历览幽意多。积雪照空谷，悲风鸣森柯。
　　归途行欲曛，佳趣尚未歇。江寒早啼猿，松暝已吐月。
　　月色何悠悠，清猿响啾啾。辞山不忍听，挥策还孤舟。

卷181_13 「早发白帝城（一作白帝下江陵）」李白
　　朝辞白帝彩云间，千里江陵一日还。
　　两岸猿声啼不尽，轻舟已过万重山。

卷181_14 「秋下荆门」李白
　　霜落荆门江树空，布帆无恙挂秋风。
　　此行不为鲈鱼鲙，自爱名山入剡中。

卷181_15 「江行寄远」李白
　　刳木出吴楚，危槎百馀尺。疾风吹片帆，日暮千里隔。
　　别时酒犹在，已为异乡客。思君不可得，愁见江水碧。

卷181_16 「宿五松山下荀媪家」李白
　　我宿五松下，寂寥无所欢。田家秋作苦，邻女夜舂寒。
　　跪进雕胡饭，月光明素盘。令人惭漂母，三谢不能餐。

卷181_17 「下泾县陵阳溪至涩滩」李白
　　涩滩鸣嘈嘈，两山足猿猱。白波若卷雪，侧足不容舠.
　　渔子与舟人，撑折万张篙。

卷181_18 「下陵阳沿高溪三门六剌滩」李白
　　三门横峻滩，六剌走波澜。石惊虎伏起，水状龙萦盘。
　　何惭七里濑，使我欲垂竿。

卷181_19 「夜泊黄山，闻殷十四吴吟」李白
　　昨夜谁为吴会吟，风生万壑振空林。龙惊不敢水中卧，
　　猿啸时闻岩下音。我宿黄山碧溪月，听之却罢松间琴。
　　朝来果是沧洲逸，酤酒醍盘饭霜栗。半酣更发江海声，
　　客愁顿向杯中失。

卷181_20 「宿鰕湖」李白
　　鸡鸣发黄山，暝投鰕湖宿。白雨映寒山，森森似银竹。
　　提携采铅客，结荷水边沐。半夜四天开，星河烂人目。
　　明晨大楼去，冈陇多屈伏。当与持斧翁，前溪伐云木。

卷181_21 「西施」李白
　　西施越溪女，出自苎萝山。秀色掩今古，荷花羞玉颜。
　　浣纱弄碧水，自与清波闲。皓齿信难开，沉吟碧云间。
　　勾践徵绝艳，扬蛾入吴关。提携馆娃宫，杳渺讵可攀。
　　一破夫差国，千秋竟不还。

卷181_22 「王右军」李白
　　右军本清真，潇洒出风尘。山阴过羽客，爱此好鹅宾。
　　扫素写道经，笔精妙入神。书罢笼鹅去，何曾别主人。

卷181_23 「上元夫人」李白
　　上元谁夫人，偏得王母娇。嵯峨三角髻，馀发散垂腰。
　　裘披青毛锦，身著赤霜袍。手提嬴女儿，闲与凤吹箫。
　　眉语两自笑，忽然随风飘。

卷181_24 「苏台览古」李白
　　旧苑荒台杨柳新，菱歌清唱不胜春。
　　只今惟有西江月，曾照吴王宫里人。

卷181_25 「越中览古」李白
　　越王勾践破吴归，义士还乡尽锦衣。
　　宫女如花满春殿，只今惟有鹧鸪飞。

卷181_26 「商山四皓」李白
　　白发四老人，昂藏南山侧。偃卧松雪间，冥翳不可识。
　　云窗拂青霭，石壁横翠色。龙虎方战争，于焉自休息。
　　秦人失金镜，汉祖升紫极。阴虹浊太阳，前星遂沦匿。
　　一行佐明圣，倏起生羽翼。功成身不居，舒卷在胸臆。
　　窅冥合元化，茫昧信难测。飞声塞天衢，万古仰遗则。

卷181_27 「过四皓墓」李白
　　我行至商洛，幽独访神仙。园绮复安在，云萝尚宛然。
　　荒凉千古迹，芜没四坟连。伊昔炼金鼎，何年闭玉泉。
　　陇寒惟有月，松古渐无烟。木魅风号去，山精雨啸旋。
　　紫芝高咏罢，青史旧名传。今日并如此，哀哉信可怜。

卷181_28 「岘山怀古」李白
　　访古登岘首，凭高眺襄中。天清远峰出，水落寒沙空。
　　弄珠见游女，醉酒怀山公。感叹发秋兴，长松鸣夜风。

卷181_29 「苏武」李白
　　苏武在匈奴，十年持汉节。白雁上林飞，空传一书札。
　　牧羊边地苦，落日归心绝。渴饮月窟冰，饥餐天上雪。
　　东还沙塞远，北怆河梁别。泣把李陵衣，相看泪成血。

卷181_30 「经下邳圯桥怀张子房」李白
　　子房未虎啸，破产不为家。沧海得壮士，椎秦博浪沙。
　　报韩虽不成，天地皆振动。潜匿游下邳，岂曰非智勇。
　　我来圯桥上，怀古钦英风。惟见碧流水，曾无黄石公。
　　叹息此人去，萧条徐泗空。

卷181_31 「金陵三首」李白
　　晋家南渡日，此地旧长安。地即帝王宅，山为龙虎盘。
　　金陵空壮观，天堑净波澜。醉客回桡去，吴歌且自欢。
　　地拥金陵势，城回江水流。当时百万户，夹道起朱楼。
　　亡国生春草，离宫没古丘。空馀后湖月，波上对江州。
　　六代兴亡国，三杯为尔歌。苑方秦地少，山似洛阳多。
　　古殿吴花草，深宫晋绮罗。并随人事灭，东逝与沧波。

卷181_32 「秋夜板桥浦泛月独酌怀谢脁」李白
　　天上何所有，迢迢白玉绳。斜低建章阙，耿耿对金陵。
　　汉水旧如练，霜江夜清澄。长川泻落月，洲渚晓寒凝。
　　独酌板桥浦，古人谁可征。玄晖难再得，洒酒气填膺。

卷181_33 「入彭蠡经松门观石镜，缅怀谢康乐题诗书游览之志」李白
　　谢公之彭蠡，因此游松门。余方窥石镜，兼得穷江源。
　　将欲继风雅，岂徒清心魂。前赏逾所见，后来道空存。
　　况属临泛美，而无洲渚喧。漾水向东去，漳流直南奔。
　　空濛三川夕，回合千里昏。青桂隐遥月，绿枫鸣愁猿。
　　水碧或可采，金精秘莫论。吾将学仙去，冀与琴高言。

卷181_34 「庐江主人妇」李白
　　孔雀东飞何处栖，庐江小吏仲卿妻。
　　为客裁缝君自见，城乌独宿夜空啼。

卷181_35 「陪宋中丞武昌夜饮怀古」李白
　　清景南楼夜，风流在武昌。庾公爱秋月，乘兴坐胡床。
　　龙笛吟寒水，天河落晓霜。我心还不浅，怀古醉馀觞。

卷181_36 「望鹦鹉洲怀祢衡」李白
　　魏帝营八极，蚁观一祢衡。黄祖斗筲人，杀之受恶名。
　　吴江赋鹦鹉，落笔超群英。锵锵振金玉，句句欲飞鸣。
　　鸷鹗啄孤凤，千春伤我情。五岳起方寸，隐然讵可平。
　　才高竟何施，寡识冒天刑。至今芳洲上，兰蕙不忍生。

卷181_37 「宿巫山下」李白
　　昨夜巫山下，猿声梦里长。桃花飞绿水，三月下瞿塘。
　　雨色风吹去，南行拂楚王。高丘怀宋玉，访古一沾裳。

卷181_38 「金陵白杨十字巷」李白
　　白杨十字巷，北夹湖沟道。不见吴时人，空生唐年草。
　　天地有反覆，宫城尽倾倒。六帝馀古丘，樵苏泣遗老。

卷181_39 「谢公亭（盖谢脁、范云之所游）」李白
　　谢公离别处，风景每生愁。客散青天月，山空碧水流。
　　池花春映日，窗竹夜鸣秋。今古一相接，长歌怀旧游。

卷181_40 「纪南陵题五松山」李白
　　圣达有去就，潜光愚其德。鱼与龙同池，龙去鱼不测。
　　当时版筑辈，岂知傅说情。一朝和殷羹，光气为列星。
　　伊尹生空桑，捐庖佐皇极。桐宫放太甲，摄政无愧色。
　　三年帝道明，委质终辅翼。旷哉至人心，万古可为则。
　　时命或大缪，仲尼将奈何。鸾凤忽覆巢，麒麟不来过。
　　龟山蔽鲁国，有斧且无柯。归来归去来，宵济越洪波。

卷181_41 「夜泊牛渚怀古（此地即谢尚闻袁宠咏史处）」李白
　　牛渚西江夜，青天无片云。登舟望秋月，空忆谢将军。
　　余亦能高咏，斯人不可闻。明朝挂帆席，枫叶落纷纷。

卷181_42 「姑孰十咏（一作李赤诗）。姑孰溪」李白
　　爱此溪水闲，乘流兴无极。漾楫怕鸥惊，垂竿待鱼食。
　　波翻晓霞影，岸叠春山色。何处浣纱人，红颜未相识。

卷181_43 「姑孰十咏。丹阳湖」李白
　　湖与元气连，风波浩难止。天外贾客归，云间片帆起。
　　龟游莲叶上，鸟宿芦花里。少女棹归舟，歌声逐流水。

卷181_44 「姑孰十咏。谢公宅」李白
　　青山日将暝，寂寞谢公宅。竹里无人声，池中虚月白。
　　荒庭衰草遍，废井苍苔积。惟有清风闲，时时起泉石。

卷181_45 「姑孰十咏。陵歊台」李白
　　旷望登古台，台高极人目。叠嶂列远空，杂花间平陆。
　　闲云入窗牖，野翠生松竹。欲览碑上文，苔侵岂堪读。

卷181_46 「姑孰十咏。桓公井」李白
　　桓公名已古，废井曾未竭。石甃冷苍苔，寒泉湛孤月。
　　秋来桐暂落，春至桃还发。路远人罕窥，谁能见清彻。

卷181_47 「姑孰十咏。慈姥竹」李白
　　野竹攒石生，含烟映江岛。翠色落波深，虚声带寒早。
　　龙吟曾未听，凤曲吹应好。不学蒲柳凋，贞心尝自保。

卷181_48 「姑孰十咏。望夫山」李白
　　颙望临碧空，怨情感离别。江草不知愁，岩花但争发。
　　云山万重隔，音信千里绝。春去秋复来，相思几时歇。

卷181_49 「姑孰十咏。牛渚矶」李白
　　绝壁临巨川，连峰势相向。乱石流洑间，回波自成浪。
　　但惊群木秀，莫测精灵状。更听猿夜啼，忧心醉江上。

卷181_50 「姑孰十咏。灵墟山」李白
　　丁令辞世人，拂衣向仙路。伏炼九丹成，方随五云去。
　　松萝蔽幽洞，桃杏深隐处。不知曾化鹤，辽海归几度。

卷181_51 「姑孰十咏。天门山」李白
　　迥出江山上，双峰自相对。岸映松色寒，石分浪花碎。
　　参差远天际，缥缈晴霞外。落日舟去遥，回首沉青霭。

　　　　　　　　　　　　　　　　

卷一百八十二

卷182_1 「与元丹丘方城寺谈玄作」李白
　　茫茫大梦中，惟我独先觉。腾转风火来，假合作容貌。
　　灭除昏疑尽，领略入精要。澄虑观此身，因得通寂照。
　　郎悟前后际，始知金仙妙。幸逢禅居人，酌玉坐相召。
　　彼我俱若丧，云山岂殊调。清风生虚空，明月见谈笑。
　　怡然青莲宫，永愿恣游眺。

卷182_2 「寻高凤石门山中元丹丘」李白
　　寻幽无前期，乘兴不觉远。苍崖渺难涉，白日忽欲晚。
　　未穷三四山，已历千万转。寂寂闻猿愁，行行见云收。
　　高松来好月，空谷宜清秋。溪深古雪在，石断寒泉流。
　　峰峦秀中天，登眺不可尽。丹丘遥相呼，顾我忽而哂。
　　遂造穷谷间，始知静者闲。留欢达永夜，清晓方言还。

卷182_3 「安州般若寺水阁纳凉，喜遇薛员外乂」李白
　　翛然金园赏，远近含晴光。楼台成海气，草木皆天香。
　　忽逢青云士，共解丹霞裳。水退池上热，风生松下凉。
　　吞讨破万象，搴窥临众芳。而我遗有漏，与君用无方。
　　心垢都已灭，永言题禅房。

卷182_4 「鲁中都东楼醉起作」李白
　　昨日东楼醉，还应倒接z5.阿谁扶上马，不省下楼时。

卷182_21 「对酒醉题屈突明府厅」李白
　　陶令八十日，长歌归去来。故人建昌宰，借问几时回。
　　风落吴江雪，纷纷入酒杯。山翁今已醉，舞袖为君开。

卷182_22 「月下独酌四首」李白
　　花间一壶酒，独酌无相亲。举杯邀明月，对影成三人。
　　月既不解饮，影徒随我身。暂伴月将影，行乐须及春。
　　我歌月裴回，我舞影零乱。醒时同交欢，醉后各分散。
　　永结无情游，相期邈云汉。
　　天若不爱酒，酒星不在天。地若不爱酒，地应无酒泉。
　　天地既爱酒，爱酒不愧天。已闻清比圣，复道浊如贤。
　　贤圣既已饮，何必求神仙。三杯通大道，一斗合自然。
　　但得酒中趣，勿为醒者传。
　　三月咸阳城，千花昼如锦。谁能春独愁，对此径须饮。
　　穷通与修短，造化夙所禀。一樽齐死生，万事固难审。
　　醉后失天地，兀然就孤枕。不知有吾身，此乐最为甚。
　　穷愁千万端，美酒三百杯。愁多酒虽少，酒倾愁不来。
　　所以知酒圣，酒酣心自开。辞粟卧首阳，屡空饥颜回。
　　当代不乐饮，虚名安用哉。蟹螯即金液，糟丘是蓬莱。
　　且须饮美酒，乘月醉高台。

卷182_23 「春归终南山松龛旧隐」李白
　　我来南山阳，事事不异昔。却寻溪中水，还望岩下石。
　　蔷薇缘东窗，女萝绕北壁。别来能几日，草木长数尺。
　　且复命酒樽，独酌陶永夕。

卷182_24 「冬夜醉宿龙门，觉起言志」李白
　　醉来脱宝剑，旅憩高堂眠。中夜忽惊觉，起立明灯前。
　　开轩聊直望，晓雪河冰壮。哀哀歌苦寒，郁郁独惆怅。
　　傅说版筑臣，李斯鹰犬人。欻起匡社稷，宁复长艰辛。
　　而我胡为者，叹息龙门下。富贵未可期，殷忧向谁写。
　　去去泪满襟，举声梁甫吟。青云当自致，何必求知音。

卷182_25 「寻山僧不遇作」李白
　　石径入丹壑，松门闭青苔。闲阶有鸟迹，禅室无人开。
　　窥窗见白拂，挂壁生尘埃。使我空叹息，欲去仍裴回。
　　香云遍山起，花雨从天来。已有空乐好，况闻青猿哀。
　　了然绝世事，此地方悠哉。

卷182_26 「过汪氏别业二首」李白
　　游山谁可游，子明与浮丘。叠岭碍河汉，连峰横斗牛。
　　汪生面北阜，池馆清且幽。我来感意气，捶炰列珍羞。
　　扫石待归月，开池涨寒流。酒酣益爽气，为乐不知秋。
　　畴昔未识君，知君好贤才。随山起馆宇，凿石营池台。
　　星火五月中，景风从南来。数枝石榴发，一丈荷花开。
　　恨不当此时，相过醉金罍。我行值木落，月苦清猿哀。
　　永夜达五更，吴歈送琼杯。酒酣欲起舞，四座歌相催。
　　日出远海明，轩车且裴回。更游龙潭去，枕石拂莓苔。

卷182_27 「待酒不至」李白
　　玉壶系青丝，沽酒来何迟。山花向我笑，正好衔杯时。
　　晚酌东窗下，流莺复在兹。春风与醉客，今日乃相宜。

卷182_28 「独酌」李白
　　春草如有意，罗生玉堂阴。东风吹愁来，白发坐相侵。
　　独酌劝孤影，闲歌面芳林。长松尔何知，萧瑟为谁吟。
　　手舞石上月，膝横花间琴。过此一壶外，悠悠非我心。

卷182_29 「友人会宿」李白
　　涤荡千古愁，留连百壶饮。良宵宜清谈，皓月未能寝。
　　醉来卧空山，天地即衾枕。

卷182_30 「春日独酌二首」李白
　　东风扇淑气，水木荣春晖。白日照绿草，落花散且飞。
　　孤云还空山，众鸟各已归。彼物皆有托，吾生独无依。
　　对此石上月，长醉歌芳菲。
　　我有紫霞想，缅怀沧洲间。思对一壶酒，澹然万事闲。
　　横琴倚高松，把酒望远山。长空去鸟没，落日孤云还。
　　但恐光景晚，宿昔成秋颜。

卷182_31 「金陵江上遇蓬池隐者（时于落星石上以紫绮裘换酒为欢）」李白
　　心爱名山游，身随名山远。罗浮麻姑台，此去或未返。
　　遇君蓬池隐，就我石上饭。空言不成欢，强笑惜日晚。
　　绿水向雁门，黄云蔽龙山。叹息两客鸟，裴回吴越间。
　　共语一执手，留连夜将久。解我紫绮裘，且换金陵酒。
　　酒来笑复歌，兴酣乐事多。水影弄月色，清光奈愁何。
　　明晨挂帆席，离恨满沧波。

卷182_32 「月夜听卢子顺弹琴」李白
　　闲坐夜明月，幽人弹素琴。忽闻悲风调，宛若寒松吟。
　　白雪乱纤手，绿水清虚心。钟期久已没，世上无知音。

卷182_33 「清溪半夜闻笛」李白
　　羌笛梅花引，吴溪陇水情。寒山秋浦月，肠断玉关声。

卷182_34 「日夕山中忽然有怀」李白
　　久卧青山云，遂为青山客。山深云更好，赏弄终日夕。
　　月衔楼间峰，泉漱阶下石。素心自此得，真趣非外惜。
　　鼯啼桂方秋，风灭籁归寂。缅思洪崖术，欲往沧海隔。
　　云车来何迟，抚几空叹息。

卷182_35 「夏日山中」李白
　　懒摇白羽扇，裸体青林中。脱巾挂石壁，露顶洒松风。

卷182_36 「山中与幽人对酌」李白
　　两人对酌山花开，一杯一杯复一杯。
　　我醉欲眠卿且去，明朝有意抱琴来。

卷182_37 「春日醉起言志」李白
　　处世若大梦，胡为劳其生。所以终日醉，颓然卧前楹。
　　觉来盼庭前，一鸟花间鸣。借问此何时，春风语流莺。
　　感之欲叹息，对酒还自倾。浩歌待明月，曲尽已忘情。

卷182_38 「庐山东林寺夜怀」李白
　　我寻青莲宇，独往谢城阙。霜清东林钟，水白虎溪月。
　　天香生虚空，天乐鸣不歇。宴坐寂不动，大千入毫发。
　　湛然冥真心，旷劫断出没。

卷182_39 「寻雍尊师隐居」李白
　　群峭碧摩天，逍遥不记年。拨云寻古道，倚石听流泉。
　　花暖青牛卧，松高白鹤眠。语来江色暮，独自下寒烟。

卷182_40 「与史郎中钦听黄鹤楼上吹笛」李白
　　一为迁客去长沙，西望长安不见家。
　　黄鹤楼中吹玉笛，江城五月落梅花。

卷182_41 「对酒」李白
　　劝君莫拒杯，春风笑人来。桃李如旧识，倾花向我开。
　　流莺啼碧树，明月窥金罍。昨日朱颜子，今日白发催。
　　棘生石虎殿，鹿走姑苏台。自古帝王宅，城阙闭黄埃。
　　君若不饮酒，昔人安在哉。

卷182_42 「醉题王汉阳厅」李白
　　我似鹧鸪鸟，南迁懒北飞。时寻汉阳令，取醉月中归。

卷182_43 「嘲王历阳不肯饮酒」李白
　　地白风色寒，雪花大如手。笑杀陶渊明，不饮杯中酒。
　　浪抚一张琴，虚栽五株柳。空负头上巾，吾于尔何有。

卷182_44 「独坐敬亭山」李白
　　众鸟高飞尽，孤云独去闲。相看两不厌，只有敬亭山。

卷182_45 「自遣」李白
　　对酒不觉暝，落花盈我衣。醉起步溪月，鸟还人亦稀。

卷182_46 「访戴天山道士不遇」李白
　　犬吠水声中，桃花带雨浓。树深时见鹿，溪午不闻钟。
　　野竹分青霭，飞泉挂碧峰。无人知所去，愁倚两三松。

卷182_47 「秋日与张少府、楚城韦公藏书高斋作」李白
　　日下空庭暮，城荒古迹馀。地形连海尽，天影落江虚。
　　旧赏人虽隔，新知乐未疏。彩云思作赋，丹壁间藏书。
　　楂拥随流叶，萍开出水鱼。夕来秋兴满，回首意何如。

卷182_48 「秋夜独坐怀故山」李白
　　小隐慕安石，远游学屈平。天书访江海，云卧起咸京。
　　入侍瑶池宴，出陪玉辇行。夸胡新赋作，谏猎短书成。
　　但奉紫霄顾，非邀青史名。庄周空说剑，墨翟耻论兵。
　　拙薄遂疏绝，归闲事耦耕。顾无苍生望，空爱紫芝荣。
　　寥落暝霞色，微茫旧壑情。秋山绿萝月，今夕为谁明。

卷182_49 「忆崔郎中宗之游南阳遗吾孔子琴，抚之潸然感旧」李白
　　昔在南阳城，唯餐独山蕨。忆与崔宗之，白水弄素月。
　　时过菊潭上，纵酒无休歇。泛此黄金花，颓然清歌发。
　　一朝摧玉树，生死殊飘忽。留我孔子琴，琴存人已殁。
　　谁传广陵散，但哭邙山骨。泉户何时明，长扫狐兔窟。

卷182_50 「忆东山二首」李白
　　不向东山久，蔷薇几度花。白云还自散，明月落谁家。
　　我今携谢妓，长啸绝人群。欲报东山客，开关扫白云。

卷182_51 「望月有怀」李白
　　清泉映疏松，不知几千古。寒月摇清波，流光入窗户。
　　对此空长吟，思君意何深。无因见安道，兴尽愁人心。

卷182_52 「对酒忆贺监二首」李白
　　四明有狂客，风流贺季真。长安一相见，呼我谪仙人。
　　昔好杯中物，翻为松下尘。金龟换酒处，却忆泪沾巾。
　　狂客归四明，山阴道士迎。敕赐镜湖水，为君台沼荣。
　　人亡馀故宅，空有荷花生。念此杳如梦，凄然伤我情。

卷182_53 「重忆一首」李白
　　欲向江东去，定将谁举杯。稽山无贺老，却棹酒船回。

卷182_54 「春滞沅湘有怀山中」李白
　　沅湘春色还，风暖烟草绿。古之伤心人，于此肠断续。
　　予非怀沙客，但美采菱曲。所愿归东山，寸心于此足。

卷182_55 「落日忆山中」李白
　　雨后烟景绿，晴天散馀霞。东风随春归，发我枝上花。
　　花落时欲暮，见此令人嗟。愿游名山去，学道飞丹砂。

卷182_56 「忆秋浦桃花旧游，时窜夜郎」李白
　　桃花春水生，白石今出没。摇荡女萝枝，半摇青天月。
　　不知旧行径，初拳几枝蕨。三载夜郎还，于兹炼金骨。

　　　　　　　　　　　　　　　　

卷一百八十三

卷183_1 「越中秋怀」李白
　　越水绕碧山，周回数千里。乃是天镜中，分明画相似。
　　爱此从冥搜，永怀临湍游。一为沧波客，十见红蕖秋。
　　观涛壮天险，望海令人愁。路遐迫西照，岁晚悲东流。
　　何必探禹穴，逝将归蓬丘。不然五湖上，亦可乘扁舟。

卷183_2 「效古二首」李白
　　朝入天苑中，谒帝蓬莱宫。青山映辇道，碧树摇苍空。
　　谬题金闺籍，得与银台通。待诏奉明主，抽毫颂清风。
　　归时落日晚，躞蹀浮云骢。人马本无意，飞驰自豪雄。
　　入门紫鸳鸯，金井双梧桐。清歌弦古曲，美酒沽新丰。
　　快意且为乐，列筵坐群公。光景不可留，生世如转蓬。
　　早达胜晚遇，羞比垂钓翁。
　　自古有秀色，西施与东邻。蛾眉不可妒，况乃效其颦。
　　所以尹婕妤，羞见邢夫人。低头不出气，塞默少精神。
　　寄语无盐子，如君何足珍。

卷183_3 「拟古十二首」李白
　　青天何历历，明星如白石。黄姑与织女，相去不盈尺。
　　银河无鹊桥，非时将安适。闺人理纨素，游子悲行役。
　　瓶冰知冬寒，霜露欺远客。客似秋叶飞，飘飖不言归。
　　别后罗带长，愁宽去时衣。乘月托宵梦，因之寄金徽。
　　高楼入青天，下有白玉堂。明月看欲堕，当窗悬清光。
　　遥夜一美人，罗衣沾秋霜。含情弄柔瑟，弹作陌上桑。
　　弦声何激烈，风卷绕飞梁。行人皆踯躅，栖鸟起回翔。
　　但写妾意苦，莫辞此曲伤。愿逢同心者，飞作紫鸳鸯。
　　长绳难系日，自古共悲辛。黄金高北斗，不惜买阳春。
　　石火无留光，还如世中人。即事已如梦，后来我谁身。
　　提壶莫辞贫，取酒会四邻。仙人殊恍惚，未若醉中真。
　　清都绿玉树，灼烁瑶台春。攀花弄秀色，远赠天仙人。
　　香风送紫蕊，直到扶桑津。取掇世上艳，所贵心之珍。
　　相思传一笑，聊欲示情亲。
　　今日风日好，明日恐不如。春风笑于人，何乃愁自居。
　　吹箫舞彩凤，酌醴鲙神鱼。千金买一醉，取乐不求馀。
　　达士遗天地，东门有二疏。愚夫同瓦石，有才知卷舒。
　　无事坐悲苦，块然涸辙鱼。
　　运速天地闭，胡风结飞霜。百草死冬月，六龙颓西荒。
　　太白出东方，彗星扬精光。鸳鸯非越鸟，何为眷南翔。
　　惟昔鹰将犬，今为侯与王。得水成蛟龙，争池夺凤凰。
　　北斗不酌酒，南箕空簸扬。
　　世路今太行，回车竟何托。万族皆凋枯，遂无少可乐。
　　旷野多白骨，幽魂共销铄。荣贵当及时，春华宜照灼。
　　人非昆山玉，安得长璀错。身没期不朽，荣名在麟阁。
　　月色不可扫，客愁不可道。玉露生秋衣，流萤飞百草。
　　日月终销毁，天地同枯槁。蟪蛄啼青松，安见此树老。
　　金丹宁误俗，昧者难精讨。尔非千岁翁，多恨去世早。
　　饮酒入玉壶，藏身以为宝。
　　生者为过客，死者为归人。天地一逆旅，同悲万古尘。
　　月兔空捣药，扶桑已成薪。白骨寂无言，青松岂知春。
　　前后更叹息，浮荣安足珍。
　　仙人骑彩凤，昨下阆风岑。海水三清浅，桃源一见寻。
　　遗我绿玉杯，兼之紫琼琴。杯以倾美酒，琴以闲素心。
　　二物非世有，何论珠与金。琴弹松里风，杯劝天上月。
　　风月长相知，世人何倏忽。
　　涉江弄秋水，爱此荷花鲜。攀荷弄其珠，荡漾不成圆。
　　佳人彩云里，欲赠隔远天。相思无由见，怅望凉风前。
　　去去复去去，辞君还忆君。汉水既殊流，楚山亦此分。
　　人生难称意，岂得长为群。越燕喜海日，燕鸿思朔云。
　　别久容华晚，琅玕不能饭。日落知天昏，梦长觉道远。
　　望夫登高山，化石竟不返。

卷183_4 「感兴六首」李白
　　瑶姬天帝女，精彩化朝云。宛转入宵梦，无心向楚君。
　　锦衾抱秋月，绮席空兰芬。茫昧竟谁测，虚传宋玉文。
　　洛浦有宓妃，飘飖雪争飞。轻云拂素月，了可见清辉。
　　解珮欲西去，含情讵相违。香尘动罗袜，绿水不沾衣。
　　陈王徒作赋，神女岂同归。好色伤大雅，多为世所讥。
　　裂素持作书，将寄万里怀。眷眷待远信，竟岁无人来。
　　征鸿务随阳，又不为我栖。委之在深箧，蠹鱼坏其题。
　　何如投水中，流落他人开。不惜他人开，但恐生是非。
　　十五游神仙，仙游未曾歇。吹笙坐松风，泛瑟窥海月。
　　西山玉童子，使我炼金骨。欲逐黄鹤飞，相呼向蓬阙。
　　西国有美女，结楼青云端。蛾眉艳晓月，一笑倾城欢。
　　高节不可夺，炯心如凝丹。常恐彩色晚，不为人所观。
　　安得配君子，共乘双飞鸾。
　　嘉谷隐丰草，草深苗且稀。农夫既不异，孤穗将安归。
　　常恐委畴陇，忽与秋蓬飞。乌得荐宗庙，为君生光辉。

卷183_5 「寓言三首」李白
　　周公负斧扆，成王何夔夔。武王昔不豫，剪爪投河湄。
　　贤圣遇谗慝，不免人君疑。天风拔大木，禾黍咸伤萎。
　　管蔡扇苍蝇，公赋鸱鸮诗。金縢若不启，忠信谁明之。
　　摇裔双彩凤，婉娈三青禽。往还瑶台里，鸣舞玉山岑。
　　以欢秦娥意，复得王母心。区区精卫鸟，衔木空哀吟。
　　长安春色归，先入青门道。绿杨不自持，从风欲倾倒。
　　海燕还秦宫，双飞入帘栊。相思不相见，托梦辽城东。

卷183_6 「秋夕旅怀」李白
　　凉风度秋海，吹我乡思飞。连山去无际，流水何时归。
　　目极浮云色，心断明月晖。芳草歇柔艳，白露催寒衣。
　　梦长银汉落，觉罢天星稀。含悲想旧国，泣下谁能挥。

卷183_7 「感遇四首」李白
　　吾爱王子晋，得道伊洛滨。金骨既不毁，玉颜长自春。
　　可怜浮丘公，猗靡与情亲。举首白日间，分明谢时人。
　　二仙去已远，梦想空殷勤。
　　可叹东篱菊，茎疏叶且微。虽言异兰蕙，亦自有芳菲。
　　未泛盈樽酒，徒沾清露辉。当荣君不采，飘落欲何依。
　　昔余闻姮娥，窃药驻云发。不自娇玉颜，方希炼金骨。
　　飞去身莫返，含笑坐明月。紫宫夸蛾眉，随手会凋歇。
　　宋玉事楚王，立身本高洁。巫山赋彩云，郢路歌白雪。
　　举国莫能和，巴人皆卷舌。一感登徒言，恩情遂中绝。

卷183_8 「翰林读书言怀，呈集贤诸学士」李白
　　晨趋紫禁中，夕待金门诏。观书散遗帙，探古穷至妙。
　　片言苟会心，掩卷忽而笑。青蝇易相点，白雪难同调。
　　本是疏散人，屡贻褊促诮。云天属清朗，林壑忆游眺。
　　或时清风来，闲倚栏下啸。严光桐庐溪，谢客临海峤。
　　功成谢人间，从此一投钓。

卷183_9 「寻阳紫极宫感秋作」李白
　　何处闻秋声，翛翛北窗竹。回薄万古心，揽之不盈掬。
　　静坐观众妙，浩然媚幽独。白云南山来，就我檐下宿。
　　懒从唐生决，羞访季主卜。四十九年非，一往不可复。
　　野情转萧洒，世道有翻覆。陶令归去来，田家酒应熟。

卷183_10 「江上秋怀」李白
　　餐霞卧旧壑，散发谢远游。山蝉号枯桑，始复知天秋。
　　朔雁别海裔，越燕辞江楼。飒飒风卷沙，茫茫雾萦洲。
　　黄云结暮色，白水扬寒流。恻怆心自悲，潺湲泪难收。
　　蘅兰方萧瑟，长叹令人愁。

卷183_11 「秋夕书怀（一作秋日南游书怀）」李白
　　北风吹海雁，南渡落寒声。感此潇湘客，凄其流浪情。
　　海怀结沧洲，霞想游赤城。始探蓬壶事，旋觉天地轻。
　　澹然吟高秋，闲卧瞻太清。萝月掩空幕，松霜结前楹。
　　灭见息群动，猎微穷至精。桃花有源水，可以保吾生。

卷183_12 「避地司空原言怀」李白
　　南风昔不竞，豪圣思经纶。刘琨与祖逖，起舞鸡鸣晨。
　　虽有匡济心，终为乐祸人。我则异于是，潜光皖水滨。
　　卜筑司空原，北将天柱邻。雪霁万里月，云开九江春。
　　俟乎泰阶平，然后托微身。倾家事金鼎，年貌可长新。
　　所愿得此道，终然保清真。弄景奔日驭，攀星戏河津。
　　一随王乔去，长年玉天宾。

卷183_13 「上崔相百忧章（时在浔阳狱）」李白
　　共公赫怒，天维中摧。鲲鲸喷荡，扬涛起雷。鱼龙陷人，
　　成此祸胎。火焚昆山，玉石相硾。仰希霖雨，洒宝炎煨。
　　箭发石开，戈挥日回。邹衍恸哭，燕霜飒来，微诚不感。
　　犹絷夏台。苍鹰搏攫，丹棘崔嵬。豪圣凋枯，王风伤哀。
　　斯文未丧，东岳岂颓。穆逃楚难，邹脱吴灾。见机苦迟，
　　二公所咍。骥不骤进，麟何来哉。星离一门，草掷二孩。
　　万愤结习，忧从中催。金瑟玉壶，尽为愁媒。举酒太息，
　　泣血盈杯。台星再朗，天网重恢。屈法申恩，弃瑕取材。
　　冶长非罪，尼父无猜。覆盆倘举，应照寒灰。

卷183_14 「万愤词投魏郎中」李白
　　海水渤潏，人罹鲸鲵。蓊胡沙而四塞，始滔天于燕齐。
　　何六龙之浩荡，迁白日于秦西。九土星分，嗷嗷栖栖。
　　南冠君子，呼天而啼。恋高堂而掩泣，泪血地而成泥。
　　狱户春而不草，独幽怨而沉迷。兄九江兮弟三峡，
　　悲羽化之难齐。穆陵关北愁爱子，豫章天南隔老妻。
　　一门骨肉散百草，遇难不复相提携。树榛拔桂，
　　囚鸾宠鸡。舜昔授禹，伯成耕犁。德自此衰，吾将安栖。
　　好我者恤我，不好我者何忍临危而相挤。子胥鸱夷，
　　彭越醢醯。自古豪烈，胡为此繄。苍苍之天，高乎视低。
　　如其听卑，脱我牢狴。傥辨美玉，君收白珪。

卷183_15 「荆州贼平，临洞庭言怀作」李白
　　修蛇横洞庭，吞象临江岛。积骨成巴陵，遗言闻楚老。
　　水穷三苗国，地窄三湘道。岁晏天峥嵘，时危人枯槁。
　　思归阴丧乱，去国伤怀抱。郢路方丘墟，章华亦倾倒。
　　风悲猿啸苦，木落鸿飞早。日隐西赤沙，月明东城草。
　　关河望已绝，氛雾行当扫。长叫天可闻，吾将问苍昊。

卷183_16 「览镜书怀」李白
　　得道无古今，失道还衰老。自笑镜中人，白发如霜草。
　　扪心空叹息，问影何枯槁。桃李竟何言，终成南山皓。

卷183_17 「田园言怀」李白
　　贾谊三年谪，班超万里侯。何如牵白犊，饮水对清流。

卷183_18 「江南春怀」李白
　　青春几何时，黄鸟鸣不歇。天涯失乡路，江外老华发。
　　心飞秦塞云，影滞楚关月。身世殊烂漫，田园久芜没。
　　岁晏何所从，长歌谢金阙。

卷183_19 「听蜀僧濬弹琴」李白
　　蜀僧抱绿绮，西下峨眉峰。为我一挥手，如听万壑松。
　　客心洗流水，馀响入霜钟。不觉碧山暮，秋云暗几重。

卷183_20 「鲁东门观刈蒲」李白
　　鲁国寒事早，初霜刈渚蒲。挥镰若转月，拂水生连珠。
　　此草最可珍，何必贵龙须。织作玉床席，欣承清夜娱。
　　罗衣能再拂，不畏素尘芜。

卷183_21 「咏邻女东窗海石榴」李白
　　鲁女东窗下，海榴世所稀。珊瑚映绿水，未足比光辉。
　　清香随风发，落日好鸟归。愿为东南枝，低举拂罗衣。
　　无由共攀折，引领望金扉。

卷183_22 「南轩松」李白
　　南轩有孤松，柯叶自绵幂。清风无闲时，潇洒终日夕。
　　阴生古苔绿，色染秋烟碧。何当凌云霄，直上数千尺。

卷183_23 「咏山樽二首（前首题一作咏柳少府山瘿木樽）」李白
　　蟠木不雕饰，且将斤斧疏。樽成山岳势，材是栋梁馀。
　　外与金罍并，中涵玉醴虚。惭君垂拂拭，遂忝玳筵居。
　　拥肿寒山木，嵌空成酒樽。愧无江海量，偃蹇在君门。

卷183_24 「初出金门，寻王侍御不遇，咏壁上鹦鹉」李白
　　落羽辞金殿，孤鸣咤绣衣。能言终见弃，还向陇西飞。

卷183_25 「紫藤树」李白
　　紫藤挂云木，花蔓宜阳春。密叶隐歌鸟，香风留美人。

卷183_26 「观放白鹰二首」李白
　　八月边风高，胡鹰白锦毛。孤飞一片雪，百里见秋毫。
　　寒冬十二月，苍鹰八九毛。寄言燕雀莫相啅，
　　自有云霄万里高。

卷183_27 「观博平王志安少府山水粉图」李白
　　粉壁为空天，丹青状江海。游云不知归，日见白鸥在。
　　博平真人王志安，沉吟至此愿挂冠。松溪石磴带秋色，
　　愁客思归坐晓寒。

卷183_28 「题雍丘崔明府丹灶」李白
　　美人为政本忘机，服药求仙事不违。叶县已泥丹灶毕，
　　瀛洲当伴赤松归。先师有诀神将助，大圣无心火自飞。
　　九转但能生羽翼，双凫忽去定何依。

卷183_29 「观元丹丘坐巫山屏风」李白
　　昔游三峡见巫山，见画巫山宛相似。疑是天边十二峰，
　　飞入君家彩屏里。寒松萧瑟如有声，阳台微茫如有情。
　　锦衾瑶席何寂寂，楚王神女徒盈盈。高咫尺，如千里，
　　翠屏丹崖灿如绮。苍苍远树围荆门，历历行舟泛巴水。
　　水石潺湲万壑分，烟光草色俱氛氲。溪花笑日何年发，
　　江客听猿几岁闻。使人对此心缅邈，疑入嵩丘梦彩云。

卷183_30 「求崔山人百丈崖瀑布图」李白
　　百丈素崖裂，四山丹壁开。龙潭中喷射，昼夜生风雷。
　　但见瀑泉落，如潈云汉来。闻君写真图，岛屿备萦回。
　　石黛刷幽草，曾青泽古苔。幽缄倘相传，何必向天台。

卷183_31 「见野草中有曰白头翁者」李白
　　醉入田家去，行歌荒野中。如何青草里，亦有白头翁。
　　折取对明镜，宛将衰鬓同。微芳似相诮，留恨向东风。

卷183_32 「流夜郎题葵叶」李白
　　惭君能卫足，叹我远移根。白日如分照，还归守故园。

卷183_33 「茔禅师房观山海图」李白
　　真僧闭精宇，灭迹含达观。列嶂图云山，攒峰入霄汉。
　　丹崖森在目，清昼疑卷幔。蓬壶来轩窗，瀛海入几案。
　　烟涛争喷薄，岛屿相凌乱。征帆飘空中，瀑水洒天半。
　　峥嵘若可陟，想像徒盈叹。杳与真心冥，遂谐静者玩。
　　如登赤城里，揭步沧洲畔。即事能娱人，从兹得消散。

卷183_34 「白鹭鹚」李白
　　白鹭下秋水，孤飞如坠霜。心闲且未去，独立沙洲傍。

卷183_35 「咏槿」李白
　　园花笑芳年，池草艳春色。犹不如槿花，婵娟玉阶侧。
　　芬荣何夭促，零落在瞬息。岂若琼树枝，终岁长翕赩.

卷183_36 「咏桂」李白
　　世人种桃李，皆在金张门。攀折争捷径，及此春风暄。
　　一朝天霜下，荣耀难久存。安知南山桂，绿叶垂芳根。
　　清阴亦可托，何惜树君园。

卷183_37 「白胡桃」李白
　　红罗袖里分明见，白玉盘中看却无。
　　疑是老僧休念诵，腕前推下水晶珠。

卷183_38 「巫山枕障」李白
　　巫山枕障画高丘，白帝城边树色秋。
　　朝云夜入无行处，巴水横天更不流。

卷183_39 「南奔书怀（一作自丹阳南奔道中作。萧士赟云是伪作）」李白
　　遥夜何漫漫，空歌白石烂。甯戚未匡齐，陈平终佐汉。
　　欃枪扫河洛，直割鸿沟半。历数方未迁，云雷屡多难。
　　天人秉旄钺，虎竹光藩翰。侍笔黄金台，传觞青玉案。
　　不因秋风起，自有思归叹。主将动谗疑，王师忽离叛。
　　自来白沙上，鼓噪丹阳岸。宾御如浮云，从风各消散。
　　舟中指可掬，城上骸争爨。草草出近关，行行昧前算。
　　南奔剧星火，北寇无涯畔。顾乏七宝鞭，留连道傍玩。
　　太白夜食昴，长虹日中贯。秦赵兴天兵，茫茫九州乱。
　　感遇明主恩，颇高祖逖言。过江誓流水，志在清中原。
　　拔剑击前柱，悲歌难重论。

　　　　　　　　　　　　　　　　

卷一百八十四

卷184_1 「题随州紫阳先生壁」李白
　　神农好长生，风俗久已成。复闻紫阳客，早署丹台名。
　　喘息餐妙气，步虚吟真声。道与古仙合，心将元化并。
　　楼疑出蓬海，鹤似飞玉京。松雪窗外晓，池水阶下明。
　　忽耽笙歌乐，颇失轩冕情。终愿惠金液，提携凌太清。

卷184_2 「题元丹丘山居」李白
　　故人栖东山，自爱丘壑美。青春卧空林，白日犹不起。
　　松风清襟袖，石潭洗心耳。羡君无纷喧，高枕碧霞里。

卷184_3 「题元丹丘颍阳山居」李白
　　仙游渡颍水，访隐同元君。忽遗苍生望，独与洪崖群。
　　卜地初晦迹，兴言且成文。却顾北山断，前瞻南岭分。
　　遥通汝海月，不隔嵩丘云。之子合逸趣，而我钦清芬。
　　举迹倚松石，谈笑迷朝曛。益愿狎青鸟，拂衣栖江濆。

卷184_4 「题瓜州新河，饯族叔舍人贲」李白
　　齐公凿新河，万古流不绝。丰功利生人，天地同朽灭。
　　两桥对双阁，芳树有行列。爱此如甘棠，谁云敢攀折。
　　吴关倚此固，天险自兹设。海水落斗门，湖平见沙汭.
　　我行送季父，弭棹徒流悦。杨花满江来，疑是龙山雪。
　　惜此林下兴，怆为山阳别。瞻望清路尘，归来空寂灭。

卷184_5 「洗脚亭」李白
　　白道向姑熟，洪亭临道傍。前有昔时井，下有五丈床。
　　樵女洗素足，行人歇金装。西望白鹭洲，芦花似朝霜。
　　送君此时去，回首泪成行。

卷184_6 「劳劳亭」李白
　　天下伤心处，劳劳送客亭。春风知别苦，不遣柳条青。

卷184_7 「题金陵王处士水亭（此亭盖齐朝南苑，又是陆机故宅）」李白
　　王子耽玄言，贤豪多在门。好鹅寻道士，爱竹啸名园。
　　树色老荒苑，池光荡华轩。此堂见明月，更忆陆平原。
　　扫拭青玉簟，为余置金尊。醉罢欲归去，花枝宿鸟喧。
　　何时复来此，再得洗嚣烦。

卷184_8 「题嵩山逸人元丹丘山居」李白
　　家本紫云山，道风未沦落。沉怀丹丘志，冲赏归寂寞。
　　朅来游闽荒，扪涉穷禹凿。夤缘泛潮海，偃蹇陟庐霍。
　　凭雷蹑天窗，弄影憩霞阁。且欣登眺美，颇惬隐沦诺。
　　三山旷幽期，四岳聊所托。故人契嵩颍，高义炳丹雘.
　　灭迹遗纷嚣，终言本峰壑。自矜林湍好，不羡朝市乐。
　　偶与真意并，顿觉世情薄。尔能折芳桂，吾亦采兰若。
　　拙妻好乘鸾，娇女爱飞鹤。提携访神仙，从此炼金药。

卷184_9 「题江夏修静寺（此寺是李北海旧宅）」李白
　　我家北海宅，作寺南江滨。空庭无玉树，高殿坐幽人。
　　书带留青草，琴堂幂素尘。平生种桃李，寂灭不成春。

卷184_10 「题宛溪馆」李白
　　吾怜宛溪好，百尺照心明。何谢新安水，千寻见底清。
　　白沙留月色，绿竹助秋声。却笑严湍上，于今独擅名。

卷184_11 「题东谿公幽居」李白
　　杜陵贤人清且廉，东谿卜筑岁将淹。宅近青山同谢脁，
　　门垂碧柳似陶潜。好鸟迎春歌后院，飞花送酒舞前檐。
　　客到但知留一醉，盘中只有水晶盐。

卷184_12 「嘲鲁儒」李白
　　鲁叟谈五经，白发死章句。问以经济策，茫如坠烟雾。
　　足著远游履，首戴方山巾。缓步从直道，未行先起尘。
　　秦家丞相府，不重褒衣人。君非叔孙通，与我本殊伦。
　　时事且未达，归耕汶水滨。

卷184_13 「惧谗」李白
　　二桃杀三士，讵假剑如霜。众女妒蛾眉，双花竞春芳。
　　魏姝信郑袖，掩袂对怀王。一惑巧言子，朱颜成死伤。
　　行将泣团扇，戚戚愁人肠。

卷184_14 「观猎」李白
　　太守耀清威，乘闲弄晚晖。江沙横猎骑，山火绕行围。
　　箭逐云鸿落，鹰随月兔飞。不知白日暮，欢赏夜方归。

卷184_15 「观胡人吹笛」李白
　　胡人吹玉笛，一半是秦声。十月吴山晓，梅花落敬亭。
　　愁闻出塞曲，泪满逐臣缨。却望长安道，空怀恋主情。

卷184_16 「军行（一作从军行，一作行军）」李白
　　骝马新跨白玉鞍，战罢沙场月色寒。
　　城头铁鼓声犹震，匣里金刀血未干。

卷184_17 「从军行」李白
　　百战沙场碎铁衣，城南已合数重围。
　　突营射杀呼延将，独领残兵千骑归。

卷184_18 「平虏将军妻」李白
　　平虏将军妇，入门二十年。君心自有悦，妾宠岂能专。
　　出解床前帐，行吟道上篇。古人不唾井，莫忘昔缠绵。

卷184_19 「春夜洛城闻笛」李白
　　谁家玉笛暗飞声，散入春风满洛城。
　　此夜曲中闻折柳，何人不起故园情。

卷184_20 「嵩山采菖蒲者」李白
　　神仙多古貌，双耳下垂肩。嵩岳逢汉武，疑是九疑仙。
　　我来采菖蒲，服食可延年。言终忽不见，灭影入云烟。
　　喻帝竟莫悟，终归茂陵田。

卷184_21 「金陵听韩侍御吹笛」李白
　　韩公吹玉笛，倜傥流英音。风吹绕钟山，万壑皆龙吟。
　　王子停凤管，师襄掩瑶琴。馀韵度江去，天涯安可寻。

卷184_22 「流夜郎闻酺不预」李白
　　北阙圣人歌太康，南冠君子窜遐荒。
　　汉酺闻奏钧天乐，愿得风吹到夜郎。

卷184_23 「放后遇恩不沾」李白
　　天作云与雷，霈然德泽开。东风日本至，白雉越裳来。
　　独弃长沙国，三年未许回。何时入宣室，更问洛阳才。

卷184_24 「宣城见杜鹃花（一作杜牧诗，题云《子规》）」李白
　　蜀国曾闻子规鸟，宣城还见杜鹃花。
　　一叫一回肠一断，三春三月忆三巴。

卷184_25 「白田马上闻莺」李白
　　黄鹂啄紫椹，五月鸣桑枝。我行不记日，误作阳春时。
　　蚕老客未归，白田已缫丝。驱马又前去，扪心空自悲。

卷184_26 「三五七言」李白
　　秋风清，秋月明。落叶聚还散，寒鸦栖复惊。
　　相思相见知何日，此时此夜难为情。

卷184_27 「杂诗」李白
　　白日与明月，昼夜尚不闲。况尔悠悠人，安得久世间。
　　传闻海水上，乃有蓬莱山。玉树生绿叶，灵仙每登攀。
　　一食驻玄发，再食留红颜。吾欲从此去，去之无时还。

卷184_28 「寄远十一首」李白
　　三鸟别王母，衔书来见过。肠断若剪弦，其如愁思何。
　　遥知玉窗里，纤手弄云和。奏曲有深意，青松交女萝。
　　写水山井中，同泉岂殊波。秦心与楚恨，皎皎为谁多。
　　青楼何所在，乃在碧云中。宝镜挂秋水，罗衣轻春风。
　　新妆坐落日，怅望金屏空。念此送短书，愿因双飞鸿。
　　本作一行书，殷勤道相忆。一行复一行，满纸情何极。
　　瑶台有黄鹤，为报青楼人。朱颜凋落尽，白发一何新。
　　自知未应还，离居经三春。桃李今若为，当窗发光彩。
　　莫使香风飘，留与红芳待。
　　玉箸落春镜，坐愁湖阳水。闻与阴丽华，风烟接邻里。
　　青春已复过，白日忽相催。但恐荷花晚，令人意已摧。
　　相思不惜梦，日夜向阳台。
　　远忆巫山阳，花明绿江暖。踌躇未得往，泪向南云满。
　　春风复无情，吹我梦魂断。不见眼中人，天长音信短。
　　阳台隔楚水，春草生黄河。相思无日夜，浩荡若流波。
　　流波向海去，欲见终无因。遥将一点泪，远寄如花人。
　　妾在舂陵东，君居汉江岛。一日望花光，往来成白道。
　　一为云雨别，此地生秋草。秋草秋蛾飞，相思愁落晖。
　　何由一相见，灭烛解罗衣。
　　忆昨东园桃李红碧枝，与君此时初别离。金瓶落井无消息，
　　令人行叹复坐思。坐思行叹成楚越，春风玉颜畏销歇。
　　碧窗纷纷下落花，青楼寂寂空明月。两不见，但相思。
　　空留锦字表心素，至今缄愁不忍窥。
　　长短春草绿，缘阶如有情。卷施心独苦，抽却死还生。
　　睹物知妾意，希君种后庭。闲时当采掇，念此莫相轻。
　　鲁缟如玉霜，笔题月氏书。寄书白鹦鹉，西海慰离居。
　　行数虽不多，字字有委曲。天末如见之，开缄泪相续。
　　泪尽恨转深，千里同此心。相思千万里，一书值千金。
　　爱君芙蓉婵娟之艳色，色可餐兮难再得。
　　怜君冰玉清迥之明心，情不极兮意已深。
　　朝共琅玕之绮食，夜同鸳鸯之锦衾。恩情婉娈忽为别，
　　使人莫错乱愁心。乱愁心，涕如雪。寒灯厌梦魂欲绝，
　　觉来相思生白发。盈盈汉水若可越，可惜凌波步罗袜。
　　美人美人兮归去来，莫作朝云暮雨兮飞阳台。

卷184_29 「长信宫（一作长信怨）」李白
　　月皎昭阳殿，霜清长信宫。天行乘玉辇，飞燕与君同。
　　别有欢娱处，承恩乐未穷。谁怜团扇妾，独坐怨秋风。

卷184_30 「长门怨二首」李白
　　天回北斗挂西楼，金屋无人萤火流。
　　月光欲到长门殿，别作深宫一段愁。
　　桂殿长愁不记春，黄金四屋起秋尘。
　　夜悬明镜青天上，独照长门宫里人。

卷184_31 「春怨」李白
　　白马金羁辽海东，罗帷绣被卧春风。
　　落月低轩窥烛尽，飞花入户笑床空。

卷184_32 「代赠远」李白
　　妾本洛阳人，狂夫幽燕客。渴饮易水波，由来多感激。
　　胡马西北驰，香騣摇绿丝。鸣鞭从此去，逐虏荡边陲。
　　昔去有好言，不言久离别。燕支多美女，走马轻风雪。
　　见此不记人，恩情云雨绝。啼流玉箸尽，坐恨金闺切。
　　织锦作短书，肠随回文结。相思欲有寄，恐君不见察。
　　焚之扬其灰，手迹自此灭。

卷184_33 「陌上赠美人（一作小放歌行）」李白
　　骏马骄行踏落花，垂鞭直拂五云车。
　　美人一笑褰珠箔，遥指红楼是妾家。

卷184_34 「闺情」李白
　　流水去绝国，浮云辞故关。水或恋前浦，云犹归旧山。
　　恨君流沙去，弃妾渔阳间。玉箸夜垂流，双双落朱颜。
　　黄鸟坐相悲，绿杨谁更攀。织锦心草草，挑灯泪斑斑。
　　窥镜不自识，况乃狂夫还。

卷184_35 「代别情人」李白
　　清水本不动，桃花发岸傍。桃花弄水色，波荡摇春光。
　　我悦子容艳，子倾我文章。风吹绿琴去，曲度紫鸳鸯。
　　昔作一水鱼，今成两枝鸟。哀哀长鸡鸣，夜夜达五晓。
　　起折相思树，归赠知寸心。覆水不可收，行云难重寻。
　　天涯有度鸟，莫绝瑶华音。

卷184_36 「代秋情」李白
　　几日相别离，门前生穞葵。寒蝉聒梧桐，日夕长鸣悲。
　　白露湿萤火，清霜凌兔丝。空掩紫罗袂，长啼无尽时。

卷184_37 「对酒」李白
　　蒲萄酒，金叵罗，吴姬十五细马驮。青黛画眉红锦靴，
　　道字不正娇唱歌。玳瑁筵中怀里醉，芙蓉帐底奈君何。

卷184_38 「怨情」李白
　　新人如花虽可宠，故人似玉由来重。花性飘扬不自持，
　　玉心皎洁终不移。故人昔新今尚故，还见新人有故时。
　　请看陈后黄金屋，寂寂珠帘生网丝。

卷184_39 「湖边采莲妇」李白
　　小姑织白纻，未解将人语。大嫂采芙蓉，溪湖千万重。
　　长兄行不在，莫使外人逢。愿学秋胡妇，贞心比古松。

卷184_40 「怨情」李白
　　美人卷珠帘，深坐颦蛾眉。但见泪痕湿，不知心恨谁。

卷184_41 「代寄情，楚词体」李白
　　君不来兮，徒蓄怨积思而孤吟。云阳一去已远，
　　隔巫山绿水之沉沉。留馀香兮染绣被，夜欲寝兮愁人心。
　　朝驰余马于青楼，怳若空而夷犹。浮云深兮不得语，
　　却惆怅而怀忧。使青鸟兮衔书，恨独宿兮伤离居。
　　何无情而雨绝，梦虽往而交疏。横流涕而长嗟，
　　折芳洲之瑶华。送飞鸟以极目，怨夕阳之西斜。
　　愿为连根同死之秋草，不作飞空之落花。

卷184_42 「学古思边」李白
　　衔悲上陇首，肠断不见君。流水若有情，幽哀从此分。
　　苍茫愁边色，惆怅落日曛。山外接远天，天际复有云。
　　白雁从中来，飞鸣苦难闻。足系一书札，寄言难离群。
　　离群心断绝，十见花成雪。胡地无春晖，征人行不归。
　　相思杳如梦，珠泪湿罗衣。

卷184_43 「思边（一作春怨）」李白
　　去年何时君别妾，南园绿草飞蝴蝶。今岁何时妾忆君，
　　西山白雪暗晴云。玉关去此三千里，欲寄音书那可闻。

卷184_44 「口号吴王美人半醉」李白
　　风动荷花水殿香，姑苏台上宴吴王。
　　西施醉舞娇无力，笑倚东窗白玉床。

卷184_45 「代美人愁镜二首」李白
　　明明金鹊镜，了了玉台前。拂拭交冰月，光辉何清圆。
　　红颜老昨日，白发多去年。铅粉坐相误，照来空凄然。
　　美人赠此盘龙之宝镜，烛我金缕之罗衣。时将红袖拂明月，
　　为惜普照之馀晖。影中金鹊飞不灭，台下青鸾思独绝。
　　稿砧一别若箭弦，去有日，来无年。狂风吹却妾心断，
　　玉箸并堕菱花前。

卷184_46 「赠段七娘」李白
　　罗袜凌波生网尘，那能得计访情亲。
　　千杯绿酒何辞醉，一面红妆恼杀人。

卷184_47 「别内赴征三首」李白
　　王命三征去未还，明朝离别出吴关。
　　白玉高楼看不见，相思须上望夫山。
　　出门妻子强牵衣，问我西行几日归。
　　归时倘佩黄金印，莫学苏秦不下机。
　　翡翠为楼金作梯，谁人独宿倚门啼。
　　夜坐寒灯连晓月，行行泪尽楚关西。

卷184_48 「秋浦寄内」李白
　　我今寻阳去，辞家千里馀。结荷倦水宿，却寄大雷书。
　　虽不同辛苦，怆离各自居。我自入秋浦，三年北信疏。
　　红颜愁落尽，白发不能除。有客自梁苑，手携五色鱼。
　　开鱼得锦字，归问我何如。江山虽道阻，意合不为殊。

卷184_49 「自代内赠」李白
　　宝刀截流水，无有断绝时。妾意逐君行，缠绵亦如之。
　　别来门前草，秋巷春转碧。扫尽更还生，萋萋满行迹。
　　鸣凤始相得，雄惊雌各飞。游云落何山，一往不见归。
　　估客发大楼，知君在秋浦。梁苑空锦衾，阳台梦行雨。
　　妾家三作相，失势去西秦。犹有旧歌管，凄清闻四邻。
　　曲度入紫云，啼无眼中人。妾似井底桃，开花向谁笑。
　　君如天上月，不肯一回照。窥镜不自识，别多憔悴深。
　　安得秦吉了，为人道寸心。

卷184_50 「秋浦感主人归燕寄内」李白
　　霜凋楚关木，始知杀气严。寥寥金天廓，婉婉绿红潜。
　　胡燕别主人，双双语前檐。三飞四回顾，欲去复相瞻。
　　岂不恋华屋，终然谢珠帘。我不及此鸟，远行岁已淹。
　　寄书道中叹，泪下不能缄。

卷184_51 「送内寻庐山女道士李腾空二首」李白
　　君寻腾空子，应到碧山家。水舂云母碓，风扫石楠花。
　　若爱幽居好，相邀弄紫霞。
　　多君相门女，学道爱神仙。素手掬青霭，罗衣曳紫烟。
　　一往屏风叠，乘鸾著玉鞭。

卷184_52 「赠内」李白
　　三百六十日，日日醉如泥。虽为李白妇，何异太常妻。

卷184_53 「在浔阳非所寄内」李白
　　闻难知恸哭，行啼入府中。多君同蔡琰，流泪请曹公。
　　知登吴章岭，昔与死无分。崎岖行石道，外折入青云。
　　相见若悲叹，哀声那可闻。

卷184_54 「南流夜郎寄内」李白
　　夜郎天外怨离居，明月楼中音信疏。
　　北雁春归看欲尽，南来不得豫章书。

卷184_55 「越女词五首（越中书所见也）」李白
　　长干吴儿女，眉目艳新月。屐上足如霜，不著鸦头袜。
　　吴儿多白皙，好为荡舟剧。卖眼掷春心，折花调行客。
　　耶溪采莲女，见客棹歌回。笑入荷花去，佯羞不出来。
　　东阳素足女，会稽素舸郎。相看月未堕，白地断肝肠。
　　镜湖水如月，耶溪女似雪。新妆荡新波，光景两奇绝。

卷184_56 「浣纱石上女」李白
　　玉面耶溪女，青娥红粉妆。一双金齿屐，两足白如霜。

卷184_57 「示金陵子（一作金陵子词）」李白
　　金陵城东谁家子，窃听琴声碧窗里。落花一片天上来，
　　随人直渡西江水。楚歌吴语娇不成，似能未能最有情。
　　谢公正要东山妓，携手林泉处处行。

卷184_58 「出妓金陵子呈卢六四首」李白
　　安石东山三十春，傲然携妓出风尘。
　　楼中见我金陵子，何似阳台云雨人。
　　南国新丰酒，东山小妓歌。对君君不乐，花月奈愁何。
　　东道烟霞主，西江诗酒筵。相逢不觉醉，日堕历阳川。
　　小妓金陵歌楚声，家僮丹砂学凤鸣。
　　我亦为君饮清酒，君心不肯向人倾。

卷184_59 「巴女词」李白
　　巴水急如箭，巴船去若飞。十月三千里，郎行几岁归。

卷184_60 「哭晁卿衡」李白
　　日本晁卿辞帝都，征帆一片绕蓬壶。
　　明月不归沉碧海，白云愁色满苍梧。

卷184_61 「自溧水道哭王炎三首」李白
　　白杨双行行，白马悲路傍。晨兴见晓月，更似发云阳。
　　溧水通吴关，逝川去未央。故人万化尽，闭骨茅山冈。
　　天上坠玉棺，泉中掩龙章。名飞日月上，义与风云翔。
　　逸气竟莫展，英图俄夭伤。楚国一老人，来嗟龚胜亡。
　　有言不可道，雪泣忆兰芳。
　　王公希代宝，弃世一何早。吊死不及哀，殡宫已秋草。
　　悲来欲脱剑，挂向何枝好。哭向茅山虽未摧，
　　一生泪尽丹阳道。
　　王家碧瑶树，一树忽先摧。海内故人泣，天涯吊鹤来。
　　未成霖雨用，先失济川材。一罢广陵散，鸣琴更不开。

卷184_62 「哭宣城善酿纪叟」李白
　　纪叟黄泉里，还应酿老春。夜台无晓日，沽酒与何人。

卷184_63 「宣城哭蒋征君华」李白
　　敬亭埋玉树，知是蒋征君。安得相如草，空馀封禅文。
　　池台空有月，词赋旧凌云。独挂延陵剑，千秋在古坟。

　　　　　　　　　　　　　　　　

卷一百八十五

卷185_1 「鞠歌行（以下见《文苑英华》）」李白
　　丽莫似汉宫妃，谦莫似黄家女。黄女持谦齿发高，
　　汉妃恃丽天庭去。人生容德不自保，圣人安用推天道。
　　君不见蔡泽嵌枯诡怪之形状，大言直取秦丞相。
　　又不见田千秋才智不出人，一朝富贵如有神。
　　二侯行事在方册，泣麟老人终困厄。夜光抱恨良叹悲，
　　日月逝矣吾何之。

卷185_2 「胡无人」李白
　　十万羽林儿，临洮破郅支。杀添胡地骨，降足汉营旗。
　　塞阔牛羊散，兵休帐幕移。空馀陇头水，呜咽向人悲。

卷185_3 「月夜金陵怀古」李白
　　苍苍金陵月，空悬帝王州。天文列宿在，霸业大江流。
　　绿水绝驰道，青松摧古丘。台倾鳷鹊观，宫没凤凰楼。
　　别殿悲清暑，芳园罢乐游。一闻歌玉树，萧瑟后庭秋。

卷185_4 「冬日归旧山」李白
　　未洗染尘缨，归来芳草平。一条藤径绿，万点雪峰晴。
　　地冷叶先尽，谷寒云不行。嫩篁侵舍密，古树倒江横。
　　白犬离村吠，苍苔壁上生。穿厨孤雉过，临屋旧猿鸣。
　　木落禽巢在，篱疏兽路成。拂床苍鼠走，倒箧素鱼惊。
　　洗砚修良策，敲松拟素贞。此时重一去，去合到三清。

卷185_5 「望夫石」李白
　　仿佛古容仪，含愁带曙辉。露如今日泪，苔似昔年衣。
　　有恨同湘女，无言类楚妃。寂然芳霭内，犹若待夫归。

卷185_6 「对雨」李白

卷帘聊举目，露湿草绵芊。古岫藏云毳，空庭织碎烟。
　　水纹愁不起，风线重难牵。尽日扶犁叟，往来江树前。

卷185_7 「晓晴（一作晚晴）」李白
　　野凉疏雨歇，春色遍萋萋。鱼跃青池满，莺吟绿树低。
　　野花妆面湿，山草纽斜齐。零落残云片，风吹挂竹谿.

卷185_8 「初月」李白
　　玉蟾离海上，白露湿花时。云畔风生爪，沙头水浸眉。
　　乐哉弦管客，愁杀战征儿。因绝西园赏，临风一咏诗。

卷185_9 「雨后望月」李白
　　四郊阴霭散，开户半蟾生。万里舒霜合，一条江练横。
　　出时山眼白，高后海心明。为惜如团扇，长吟到五更。

卷185_10 「赋得鹤，送史司马赴崔相公幕」李白
　　峥嵘丞相府，清切凤凰池。羡尔瑶台鹤，高栖琼树枝。
　　归飞晴日好，吟弄惠风吹。正有乘轩乐，初当学舞时。
　　珍禽在罗网，微命若游丝。愿托周周羽，相衔汉水湄。

卷185_11 「送客归吴」李白
　　江村秋雨歇，酒尽一帆飞。路历波涛去，家惟坐卧归。
　　岛花开灼灼，汀柳细依依。别后无馀事，还应扫钓矶。

卷185_12 「送友生游峡中」李白
　　风静杨柳垂，看花又别离。几年同在此，今日各驱驰。
　　峡里闻猿叫，山头见月时。殷勤一杯酒，珍重岁寒姿。

卷185_13 「送袁明府任长沙」李白
　　别离杨柳青，樽酒表丹诚。古道携琴去，深山见峡迎。
　　暖风花绕树，秋雨草沿城。自此长江内，无因夜犬惊。

卷185_14 「邹衍谷」李白
　　燕谷无暖气，穷岩闭严阴。邹子一吹律，能回天地心。

卷185_15 「杂言用投丹阳知己兼奉宣慰判官（以下见《诗纪》）」李白
　　客从昆仑来，遗我双玉璞。云是古之得道者西王母食之馀，
　　食之可以凌太虚。受之颇谓绝今昔，求识江淮人犹乎比石。
　　如今虽在卞和手，□□正憔悴，了了知之亦何益。
　　恭闻士有调相如，始从镐京还，复欲镐京去。能上秦王殿，
　　何时回光一相眄。欲投君，保君年，幸君持取无弃捐。
　　无弃捐，服之与君俱神仙。

卷185_16 「观鱼潭」李白
　　观鱼碧潭上，木落潭水清。日暮紫鳞跃，圆波处处生。
　　凉烟浮竹尽，秋月照沙明。何必沧浪去，兹焉可濯缨。

卷185_17 「自广平乘醉走马六十里至邯郸，登城楼览古书怀」李白
　　醉骑白花马，西走邯郸城。扬鞭动柳色，写鞚春风生。
　　入郭登高楼，山川与云平。深宫翳绿草，万事伤人情。
　　相如章华巅，猛气折秦嬴。两虎不可斗，廉公终负荆。
　　提携袴中儿，杵臼及程婴。立孤就白刃，必死耀丹诚。
　　平原三千客，谈笑尽豪英。毛君能颖脱，二国且同盟。
　　皆为黄泉土，使我涕纵横。磊磊石子冈，萧萧白杨声。
　　诸贤没此地，碑版有残铭。太古共今时，由来互哀荣。
　　伤哉何足道，感激仰空名。赵俗爱长剑，文儒少逢迎。
　　闲从博陵游，畅饮雪朝酲。歌酣易水动，鼓震丛台倾。
　　日落把烛归，凌晨向燕京。方陈五饵策，一使胡尘清。

卷185_18 「宣州长史弟昭赠余琴谿中双舞鹤诗以见志」李白
　　令弟佐宣城，赠余琴谿鹤。谓言天涯雪，忽向窗前落。
　　白玉为毛衣，黄金不肯博。背风振六翮，对舞临山阁。
　　顾我如有情，长鸣似相托。何当驾此物，与尔腾寥廓。

卷185_19 「题舒州司空山瀑布」李白
　　断崖如削瓜，岚光破崖绿。天河从中来，白云涨川谷。
　　玉案赤文字，世眼不可读。摄身凌青霄，松风拂我足。

卷185_20 「金陵新亭」李白
　　金陵风景好，豪士集新亭。举目山河异，偏伤周顗情。
　　四坐楚囚悲，不忧社稷倾。王公何慷慨，千载仰雄名。

卷185_21 「上清宝鼎诗（前见《东观馀论》，后见《王直方诗话》）」李白
　　我居清空表，君处红埃中。仙人持玉尺，废君多少才。
　　玉尺不可尽，君才无时休。
　　咽服十二环，奄有仙人房。暮骑紫麟去，海气侵肌凉。
　　赠我累累珠，靡靡明月光。

卷185_22 「题许宣平庵壁（见《诗话类编》）」李白
　　我吟传舍咏，来访真人居。烟岭迷高迹，云林隔太虚。
　　窥庭但萧瑟，倚杖空踌躇。应化辽天鹤，归当千岁馀。

卷185_23 「戏赠杜甫（以下见《唐诗纪事》）」李白
　　饭颗山头逢杜甫，顶戴笠子日卓午。
　　借问别来太瘦生，总为从前作诗苦。

卷185_24 「春感诗」李白
　　茫茫南与北，道直事难谐。榆荚钱生树，杨花玉糁街。
　　尘萦游子面，蝶弄美人钗。却忆青山上，云门掩竹斋。

卷185_25 「白微时募县小吏入令卧内尝驱牛经堂下令妻怒…以诗谢云」李白
　　素面倚栏钩，娇声出外头。若非是织女，何得问牵牛。

卷185_26 「句」李白
　　焰随红日去，烟逐暮云飞。（令一日赋山火诗云：
　　“野火烧山后，人归火不归。”思轧不属，
　　白从旁缀其下句，令惭止）
　　绿鬓随波散，红颜逐浪无。因何逢伍相，应是想秋胡。
　　（白从令观涨，有女子溺死江上，令赋诗云：
　　二八谁家女，漂来倚岸芦。鸟窥眉上翠，鱼弄口旁珠。
　　令复苦吟，白辄应声继之）
　　举袖露条脱，招我饭胡麻。（见《二老堂诗话》）


卷二百一十六

卷216_1 「奉赠韦左丞丈二十二韵」杜甫
　　纨袴不饿死，儒冠多误身。丈人试静听，贱子请具陈。
　　甫昔少年日，早充观国宾。读书破万卷，下笔如有神。
　　赋料扬雄敌，诗看子建亲。李邕求识面，王翰愿卜邻。
　　自谓颇挺出，立登要路津。致君尧舜上，再使风俗淳。
　　此意竟萧条，行歌非隐沦。骑驴三十载，旅食京华春。
　　朝扣富儿门，暮随肥马尘。残杯与冷炙，到处潜悲辛。
　　主上顷见征，欻然欲求伸。青冥却垂翅，蹭蹬无纵鳞。
　　甚愧丈人厚，甚知丈人真。每于百僚上，猥诵佳句新。
　　窃效贡公喜，难甘原宪贫。焉能心怏怏，只是走踆踆.
　　今欲东入海，即将西去秦。尚怜终南山，回首清渭滨。
　　常拟报一饭，况怀辞大臣。白鸥没浩荡，万里谁能驯。

卷216_2 「送高三十五书记」杜甫
　　崆峒小麦熟，且愿休王师。请公问主将，焉用穷荒为。
　　饥鹰未饱肉，侧翅随人飞。高生跨鞍马，有似幽并儿。
　　脱身簿尉中，始与捶楚辞。借问今何官，触热向武威。
　　答云一书记，所愧国士知。人实不易知，更须慎其仪。
　　十年出幕府，自可持旌麾。此行既特达，足以慰所思。
　　男儿功名遂，亦在老大时。常恨结欢浅，各在天一涯。
　　又如参与商，惨惨中肠悲。惊风吹鸿鹄，不得相追随。
　　黄尘翳沙漠，念子何当归。边城有馀力，早寄从军诗。

卷216_3 「赠李白」杜甫
　　二年客东都，所历厌机巧。野人对膻腥，蔬食常不饱。
　　岂无青精饭，使我颜色好。苦乏大药资，山林迹如扫。
　　李侯金闺彦，脱身事幽讨。亦有梁宋游，方期拾瑶草。

卷216_4 「游龙门奉先寺（龙门即伊阙一名阙口在河南府北四十里）」杜甫
　　已从招提游，更宿招提境。阴壑生虚籁，月林散清影。
　　天阙象纬逼，云卧衣裳冷。欲觉闻晨钟，令人发深省。

卷216_5 「望岳」杜甫
　　岱宗夫如何，齐鲁青未了。造化钟神秀，阴阳割昏晓。
　　荡胸生曾云，决眦入归鸟。会当凌绝顶，一览众山小。

卷216_6 「陪李北海宴历下亭」杜甫
　　东藩驻皂盖，北渚凌青荷。海内此亭古，济南名士多。
　　云山已发兴，玉佩仍当歌。修竹不受暑，交流空涌波。
　　蕴真惬所遇，落日将如何。贵贱俱物役，从公难重过。

卷216_7 「同李太守登历下古城员外新亭，亭对鹊湖」杜甫
　　新亭结构罢，隐见清湖阴。迹籍台观旧，气溟海岳深。
　　圆荷想自昔，遗堞感至今。芳宴此时具，哀丝千古心。
　　主称寿尊客，筵秩宴北林。不阻蓬荜兴，得兼梁甫吟。

卷216_8 「玄都坛歌，寄元逸人」杜甫
　　故人昔隐东蒙峰，已佩含景苍精龙。故人今居子午谷，
　　独在阴崖结茅屋。屋前太古玄都坛，青石漠漠常风寒。
　　子规夜啼山竹裂，王母昼下云旗翻。知君此计成长往，
　　芝草琅玕日应长。铁锁高垂不可攀，致身福地何萧爽。

卷216_9 「今夕行（自齐赵西归至咸阳作）」杜甫
　　今夕何夕岁云徂，更长烛明不可孤。咸阳客舍一事无，
　　相与博塞为欢娱。冯陵大叫呼五白，袒跣不肯成枭卢。
　　英雄有时亦如此，邂逅岂即非良图。
　　君莫笑刘毅从来布衣愿，家无儋石输百万。

卷216_10 「贫交行」杜甫
　　翻手作云覆手雨，纷纷轻薄何须数。君不见管鲍贫时交，
　　此道今人弃如土。

卷216_11 「兵车行」杜甫
　　车辚辚，马萧萧，行人弓箭各在腰。耶娘妻子走相送，
　　尘埃不见咸阳桥。牵衣顿足阑道哭，哭声直上干云霄。
　　道傍过者问行人，行人但云点行频。或从十五北防河，
　　便至四十西营田。去时里正与裹头，归来头白还戍边。
　　边亭流血成海水，武皇开边意未已。
　　君不闻汉家山东二百州，千村万落生荆杞。
　　纵有健妇把锄犁，禾生陇亩无东西。况复秦兵耐苦战，
　　被驱不异犬与鸡。长者虽有问，役夫敢申恨。
　　且如今年冬，未休关西卒。县官急索租，租税从何出。
　　信知生男恶，反是生女好。生女犹是嫁比邻，
　　生男埋没随百草。君不见青海头，古来白骨无人收。
　　新鬼烦冤旧鬼哭，天阴雨湿声啾啾。

卷216_12 「高都护骢马行（高仙芝开元末为安西副都护）」杜甫
　　安西都护胡青骢，声价欻然来向东。此马临阵久无敌，
　　与人一心成大功。功成惠养随所致，飘飘远自流沙至。
　　雄姿未受伏枥恩，猛气犹思战场利。腕促蹄高如踣铁，
　　交河几蹴曾冰裂。五花散作云满身，万里方看汗流血。
　　长安壮儿不敢骑，走过掣电倾城知。青丝络头为君老，
　　何由却出横门道。

卷216_13 「天育骠骑歌（天育，厩名，未详所出）」杜甫
　　吾闻天子之马走千里，今之画图无乃是。
　　是何意态雄且杰，骏尾萧梢朔风起。毛为绿缥两耳黄，
　　眼有紫焰双瞳方。矫矫龙性合变化，卓立天骨森开张。
　　伊昔太仆张景顺，监牧攻驹阅清峻。遂令大奴守天育，
　　别养骥子怜神俊。当时四十万匹马，张公叹其材尽下。
　　故独写真传世人，见之座右久更新。年多物化空形影，
　　呜呼健步无由骋。如今岂无騕褭与骅骝，
　　时无王良伯乐死即休。

卷216_14 「白丝行」杜甫
　　缫丝须长不须白，越罗蜀锦金粟尺。象床玉手乱殷红，
　　万草千花动凝碧。已悲素质随时染，裂下鸣机色相射。
　　美人细意熨帖平，裁缝灭尽针线迹。春天衣著为君舞，
　　蛱蝶飞来黄鹂语。落絮游丝亦有情，随风照日宜轻举。
　　香汗轻尘污颜色，开新合故置何许。君不见才士汲引难，
　　恐惧弃捐忍羁旅。

卷216_15 「秋雨叹三首」杜甫
　　雨中百草秋烂死，阶下决明颜色鲜。著叶满枝翠羽盖，
　　开花无数黄金钱。凉风萧萧吹汝急，恐汝后时难独立。
　　堂上书生空白头，临风三嗅馨香泣。
　　阑风长雨秋纷纷，四海八荒同一云。去马来牛不复辨，
　　浊泾清渭何当分。禾头生耳黍穗黑，农夫田妇无消息。
　　城中斗米换衾裯，相许宁论两相直。
　　长安布衣谁比数，反锁衡门守环堵。老夫不出长蓬蒿，
　　稚子无忧走风雨。雨声飕飕催早寒，胡雁翅湿高飞难。
　　秋来未曾见白日，泥污后土何时干。

卷216_16 「叹庭前甘菊花」杜甫
　　檐前甘菊移时晚，青蕊重阳不堪摘。明日萧条醉尽醒，
　　残花烂熳开何益。篱边野外多众芳，采撷细琐升中堂。
　　念兹空长大枝叶，结根失所缠风霜。

卷216_17 「醉时歌（赠广文馆博士郑虔）」杜甫
　　诸公衮衮登台省，广文先生官独冷。甲第纷纷厌粱肉，
　　广文先生饭不足。先生有道出羲皇，先生有才过屈宋。
　　德尊一代常轗轲，名垂万古知何用。杜陵野客人更嗤，
　　被褐短窄鬓如丝。日籴太仓五升米，时赴郑老同襟期。
　　得钱即相觅，沽酒不复疑。忘形到尔汝，痛饮真吾师。
　　清夜沈沈动春酌，灯前细雨檐花落。但觉高歌有鬼神，
　　焉知饿死填沟壑。相如逸才亲涤器，子云识字终投阁。
　　先生早赋归去来，石田茅屋荒苍苔。儒术于我何有哉，
　　孔丘盗跖俱尘埃。不须闻此意惨怆，生前相遇且衔杯。

卷216_18 「醉歌行」杜甫
　　陆机二十作文赋，汝更小年能缀文。总角草书又神速，
　　世上儿子徒纷纷。骅骝作驹已汗血，鸷鸟举翮连青云。
　　词源倒流三峡水，笔阵独扫千人军。只今年才十六七，
　　射策君门期第一。旧穿杨叶真自知，暂蹶霜蹄未为失。
　　偶然擢秀非难取，会是排风有毛质。汝身已见唾成珠，
　　汝伯何由发如漆。春光澹沱秦东亭，渚蒲牙白水荇青。
　　风吹客衣日杲杲，树搅离思花冥冥。酒尽沙头双玉瓶，
　　众宾皆醉我独醒。乃知贫贱别更苦，吞声踯躅涕泪零。

卷216_19 「赠卫八处士」杜甫
　　人生不相见，动如参与商。今夕复何夕，共此灯烛光。
　　少壮能几时，鬓发各已苍。访旧半为鬼，惊呼热中肠。
　　焉知二十载，重上君子堂。昔别君未婚，儿女忽成行。
　　怡然敬父执，问我来何方。问答乃未已，儿女罗酒浆。
　　夜雨翦春韭，新炊间黄粱。主称会面难，一举累十觞。
　　十觞亦不醉，感子故意长。明日隔山岳，世事两茫茫。

卷216_20 「苦雨奉寄陇西公兼呈王征士」杜甫
　　今秋乃淫雨，仲月来寒风。群木水光下，万象云气中。
　　所思碍行潦，九里信不通。悄悄素浐路，迢迢天汉东。
　　愿腾六尺马，背若孤征鸿。划见公子面，超然欢笑同。
　　奋飞既胡越，局促伤樊笼。一饭四五起，凭轩心力穷。
　　嘉蔬没混浊，时菊碎榛丛。鹰隼亦屈猛，乌鸢何所蒙。
　　式瞻北邻居，取适南巷翁。挂席钓川涨，焉知清兴终。

卷216_21 「同诸公登慈恩寺塔」杜甫
　　高标跨苍天，烈风无时休。自非旷士怀，登兹翻百忧。
　　方知象教力，足可追冥搜。仰穿龙蛇窟，始出枝撑幽。
　　七星在北户，河汉声西流。羲和鞭白日，少昊行清秋。
　　秦山忽破碎，泾渭不可求。俯视但一气，焉能辨皇州。
　　回首叫虞舜，苍梧云正愁。惜哉瑶池饮，日晏昆仑丘。
　　黄鹄去不息，哀鸣何所投。君看随阳雁，各有稻粱谋。

卷216_22 「示从孙济（济字应物，官给事中、京兆尹）」杜甫
　　平明跨驴出，未知适谁门。权门多噂eR，且复寻诸孙。
　　诸孙贫无事，宅舍如荒村。堂前自生竹，堂后自生萱。
　　萱草秋已死，竹枝霜不蕃。淘米少汲水，汲多井水浑。
　　刈葵莫放手，放手伤葵根。阿翁懒惰久，觉儿行步奔。
　　所来为宗族，亦不为盘飧。小人利口实，薄俗难可论。
　　勿受外嫌猜，同姓古所敦。

卷216_23 「九日寄岑参（参，南阳人）」杜甫
　　出门复入门，两脚但如旧。所向泥活活，思君令人瘦。
　　沉吟坐西轩，饮食错昏昼。寸步曲江头，难为一相就。
　　吁嗟呼苍生，稼穑不可救。安得诛云师，畴能补天漏。
　　大明韬日月，旷野号禽兽。君子强逶迤，小人困驰骤。
　　维南有崇山，恐与川浸溜。是节东篱菊，纷披为谁秀。
　　岑生多新诗，性亦嗜醇酎。采采黄金花，何由满衣袖。

卷216_24 「送孔巢父谢病归游江东，兼呈李白」杜甫
　　巢父掉头不肯住，东将入海随烟雾。诗卷长留天地间，
　　钓竿欲拂珊瑚树。深山大泽龙蛇远，春寒野阴风景暮。
　　蓬莱织女回云车，指点虚无是征路。自是君身有仙骨，
　　世人那得知其故。惜君只欲苦死留，富贵何如草头露。
　　蔡侯静者意有馀，清夜置酒临前除。罢琴惆怅月照席，
　　几岁寄我空中书。南寻禹穴见李白，道甫问信今何如。

卷216_25 「饮中八仙歌」杜甫
　　知章骑马似乘船，眼花落井水底眠。汝阳三斗始朝天，
　　道逢麹车口流涎，恨不移封向酒泉。左相日兴费万钱，
　　饮如长鲸吸百川，衔杯乐圣称世贤。宗之潇洒美少年，
　　举觞白眼望青天，皎如玉树临风前。苏晋长斋绣佛前，
　　醉中往往爱逃禅。李白一斗诗百篇，长安市上酒家眠。
　　天子呼来不上船，自称臣是酒中仙。张旭三杯草圣传，
　　脱帽露顶王公前，挥毫落纸如云烟。焦遂五斗方卓然，
　　高谈雄辨惊四筵。

卷216_26 「曲江三章，章五句」杜甫
　　曲江萧条秋气高，菱荷枯折随风涛，游子空嗟垂二毛。
　　白石素沙亦相荡，哀鸿独叫求其曹。
　　即事非今亦非古，长歌激越梢林莽，比屋豪华固难数。
　　吾人甘作心似灰，弟侄何伤泪如雨。
　　自断此生休问天，杜曲幸有桑麻田，故将移住南山边。
　　短衣匹马随李广，看射猛虎终残年。

卷216_27 「丽人行」杜甫
　　三月三日天气新，长安水边多丽人。态浓意远淑且真，
　　肌理细腻骨肉匀。绣罗衣裳照暮春，蹙金孔雀银麒麟。
　　头上何所有，翠微zc叶垂鬓唇。背后何所见，
　　珠压腰衱稳称身。就中云幕椒房亲，赐名大国虢与秦。
　　紫驼之峰出翠釜，水精之盘行素鳞。犀箸厌饫久未下，
　　銮刀缕切空纷纶。黄门飞鞚不动尘，御厨络绎送八珍。
　　箫鼓哀吟感鬼神，宾从杂遝实要津。后来鞍马何逡巡，
　　当轩下马入锦茵。杨花雪落覆白蘋，青鸟飞去衔红巾。
　　炙手可热势绝伦，慎莫近前丞相嗔。

卷216_17 「乐游园歌」杜甫
　　乐游古园崒森爽，烟绵碧草萋萋长。公子华筵势最高，
　　秦川对酒平如掌。长生木瓢示真率，更调鞍马狂欢赏。
　　青春波浪芙蓉园，白日雷霆夹城仗。阊阖晴开昳荡荡，
　　曲江翠幕排银榜。拂水低徊舞袖翻，缘云清切歌声上。
　　却忆年年人醉时，只今未醉已先悲。数茎白发那抛得，
　　百罚深杯亦不辞。圣朝亦知贱士丑，一物自荷皇天慈。
　　此身饮罢无归处，独立苍茫自咏诗。

卷216_18 「渼陂行（陂在鄠县西五里，周一十四里）」杜甫
　　岑参兄弟皆好奇，携我远来游渼陂。天地黤惨忽异色，
　　波涛万顷堆琉璃。琉璃汗漫泛舟入，事殊兴极忧思集。
　　鼍作鲸吞不复知，恶风白浪何嗟及。主人锦帆相为开，
　　舟子喜甚无氛埃。凫鹥散乱棹讴发，丝管啁啾空翠来。
　　沈竿续蔓深莫测，菱叶荷花静如拭。宛在中流渤澥清，
　　下归无极终南黑。半陂已南纯浸山，动影袅窕冲融间。
　　船舷暝戛云际寺，水面月出蓝田关。此时骊龙亦吐珠，
　　冯夷击鼓群龙趋。湘妃汉女出歌舞，金支翠旗光有无。
　　咫尺但愁雷雨至，苍茫不晓神灵意。少壮几时奈老何，
　　向来哀乐何其多。

卷216_19 「渼陂西南台」杜甫
　　高台面苍陂，六月风日冷。蒹葭离披去，天水相与永。
　　怀新目似击，接要心已领。仿像识鲛人，空蒙辨鱼艇。
　　错磨终南翠，颠倒白阁影。崷崒增光辉，乘陵惜俄顷。
　　劳生愧严郑，外物慕张邴。世复轻骅骝，吾甘杂蛙黾。
　　知归俗可忽，取适事莫并。身退岂待官，老来苦便静。
　　况资菱芡足，庶结茅茨迥。从此具扁舟，弥年逐清景。

卷216_20 「戏简郑广文虔，兼呈苏司业源明」杜甫
　　广文到官舍，系马堂阶下。醉则骑马归，颇遭官长骂。
　　才名四十年，坐客寒无毡。赖有苏司业，时时与酒钱。

卷216_21 「夏日李公见访」杜甫
　　远林暑气薄，公子过我游。贫居类村坞，僻近城南楼。
　　旁舍颇淳朴，所愿亦易求。隔屋唤西家，借问有酒不。
　　墙头过浊醪，展席俯长流。清风左右至，客意已惊秋。
　　巢多众鸟斗，叶密鸣蝉稠。苦道此物聒，孰谓吾庐幽。
　　水花晚色静，庶足充淹留。预恐尊中尽，更起为君谋。

卷216_22 「奉同郭给事汤东灵湫作（骊山温汤之东有龙湫）」杜甫
　　东山气鸿濛，宫殿居上头。君来必十月，树羽临九州。
　　阴火煮玉泉，喷薄涨岩幽。有时浴赤日，光抱空中楼。
　　阆风入辙迹，旷原延冥搜。沸天万乘动，观水百丈湫。
　　幽灵斯可佳，王命官属休。初闻龙用壮，擘石摧林丘。
　　中夜窟宅改，移因风雨秋。倒悬瑶池影，屈注苍江流。
　　味如甘露浆，挥弄滑且柔。翠旗澹偃蹇，云车纷少留。
　　箫鼓荡四溟，异香泱漭浮。鲛人献微绡，曾祝沈豪牛。
　　百祥奔盛明，古先莫能俦。坡陀金虾蟆，出见盖有由。
　　至尊顾之笑，王母不肯收。复归虚无底，化作长黄虬。
　　飘飘青琐郎，文彩珊瑚钩。浩歌渌水曲，清绝听者愁。

卷216_23 「夜听许十损诵诗爱而有作」杜甫
　　许生五台宾，业白出石壁。余亦师粲可，身犹缚禅寂。
　　何阶子方便，谬引为匹敌。离索晚相逢，包蒙欣有击。
　　诵诗浑游衍，四座皆辟易。应手看捶钩，清心听鸣镝。
　　精微穿溟涬，飞动摧霹雳。陶谢不枝梧，风骚共推激。
　　紫燕自超诣，翠驳谁剪剔。君意人莫知，人间夜寥阒。

卷216_24 「桥陵诗三十韵，因呈县内诸官」杜甫
　　先帝昔晏驾，兹山朝百灵。崇冈拥象设，沃野开天庭。
　　即事壮重险，论功超五丁。坡陀因厚地，却略罗峻屏。
　　云阙虚冉冉，风松肃泠泠。石门霜露白，玉殿莓苔青。
　　宫女晚知曙，祠官朝见星。空梁簇画戟，阴井敲铜瓶。
　　中使日夜继，惟王心不宁。岂徒恤备享，尚谓求无形。
　　孝理敦国政，神凝推道经。瑞芝产庙柱，好鸟鸣岩扃。
　　高岳前嵂崒，洪河左滢濙。金城蓄峻址，沙苑交回汀。
　　永与奥区固，川原纷眇冥。居然赤县立，台榭争岧亭。
　　官属果称是，声华真可听。王刘美竹润，裴李春兰馨。
　　郑氏才振古，啖侯笔不停。遣辞必中律，利物常发硎。
　　绮绣相展转，琳琅愈青荧。侧闻鲁恭化，秉德崔瑗铭。
　　太史候凫影，王乔随鹤翎。朝仪限霄汉，容思回林坰.
　　轗轲辞下杜，飘飖陵浊泾。诸生旧短褐，旅泛一浮萍。
　　荒岁儿女瘦，暮途涕泗零。主人念老马，廨署容秋萤。
　　流寓理岂惬，穷愁醉未醒。何当摆俗累，浩荡乘沧溟。

卷216_25 「沙苑行」杜甫
　　君不见左辅白沙如白水，缭以周墙百馀里。
　　龙媒昔是渥洼生，汗血今称献于此。苑中騋牝三千匹，
　　丰草青青寒不死。食之豪健西域无，每岁攻驹冠边鄙。
　　王有虎臣司苑门，入门天厩皆云屯。骕骦一骨独当御，
　　春秋二时归至尊。至尊内外马盈亿，伏枥在坰空大存。
　　逸群绝足信殊杰，倜傥权奇难具论。累累塠阜藏奔突，
　　往往坡陀纵超越。角壮翻同麋鹿游，浮深簸荡鼋鼍窟。
　　泉出巨鱼长比人，丹砂作尾黄金鳞。岂知异物同精气，
　　虽未成龙亦有神。

卷216_26 「骢马行」杜甫
　　邓公马癖人共知，初得花骢大宛种。夙昔传闻思一见，
　　牵来左右神皆竦。雄姿逸态何崷崒，顾影骄嘶自矜宠。
　　隅目青荧夹镜悬，肉骏碨礌连钱动。朝来久试华轩下，
　　未觉千金满高价。赤汗微生白雪毛，银鞍却覆香罗帕。
　　卿家旧赐公取之，天厩真龙此其亚。昼洗须腾泾渭深，
　　朝趋可刷幽并夜。吾闻良骥老始成，此马数年人更惊。
　　岂有四蹄疾于鸟，不与八骏俱先鸣。时俗造次那得致，
　　云雾晦冥方降精。近闻下诏喧都邑，肯使骐驎地上行。

卷216_27 「去矣行」杜甫
　　君不见鞲上鹰，一饱则飞掣。焉能作堂上燕，
　　衔泥附炎热。野人旷荡无靦颜，岂可久在王侯间。
　　未试囊中餐玉法，明朝且入蓝田山。

卷216_28 「自京赴奉先县咏怀五百字」杜甫
　　杜陵有布衣，老大意转拙。许身一何愚，窃比稷与契。
　　居然成濩落，白首甘契阔。盖棺事则已，此志常觊豁。
　　穷年忧黎元，叹息肠内热。取笑同学翁，浩歌弥激烈。
　　非无江海志，萧洒送日月。生逢尧舜君，不忍便永诀。
　　当今廊庙具，构厦岂云缺。葵藿倾太阳，物性固莫夺。
　　顾惟蝼蚁辈，但自求其穴。胡为慕大鲸，辄拟偃溟渤。
　　以兹悟生理，独耻事干谒。兀兀遂至今，忍为尘埃没。
　　终愧巢与由，未能易其节。沈饮聊自适，放歌颇愁绝。
　　岁暮百草零，疾风高冈裂。天衢阴峥嵘，客子中夜发。
　　霜严衣带断，指直不得结。凌晨过骊山，御榻在嵽嵲。
　　蚩尤塞寒空，蹴蹋崖谷滑。瑶池气郁律，羽林相摩戛。
　　君臣留欢娱，乐动殷樛嶱.赐浴皆长缨，与宴非短褐。
　　彤庭所分帛，本自寒女出。鞭挞其夫家，聚敛贡城阙。
　　圣人筐篚恩，实欲邦国活。臣如忽至理，君岂弃此物。
　　多士盈朝廷，仁者宜战栗。况闻内金盘，尽在卫霍室。
　　中堂舞神仙，烟雾散玉质。暖客貂鼠裘，悲管逐清瑟。
　　劝客驼蹄羹，霜橙压香橘。朱门酒肉臭，路有冻死骨。
　　荣枯咫尺异，惆怅难再述。北辕就泾渭，官渡又改辙。
　　群冰从西下，极目高崒兀。疑是崆峒来，恐触天柱折。
　　河梁幸未坼，枝撑声窸窣.行旅相攀援，川广不可越。
　　老妻寄异县，十口隔风雪。谁能久不顾，庶往共饥渴。
　　入门闻号咷，幼子饥已卒。吾宁舍一哀，里巷亦呜咽。
　　所愧为人父，无食致夭折。岂知秋未登，贫窭有仓卒。
　　生常免租税，名不隶征伐。抚迹犹酸辛，平人固骚屑。
　　默思失业徒，因念远戍卒。忧端齐终南，澒洞不可掇。

卷216_29 「奉先刘少府新画山水障歌」杜甫
　　堂上不合生枫树，怪底江山起烟雾。闻君扫却赤县图，
　　乘兴遣画沧洲趣。画师亦无数，好手不可遇。
　　对此融心神。知君重毫素。岂但祁岳与郑虔，
　　笔迹远过杨契丹。得非悬圃裂，无乃潇湘翻。
　　悄然坐我天姥下，耳边已似闻清猿。反思前夜风雨急，
　　乃是蒲城鬼神入。元气淋漓障犹湿，真宰上诉天应泣。
　　野亭春还杂花远，渔翁暝蹋孤舟立。沧浪水深青溟阔，
　　欹岸侧岛秋毫末。不见湘妃鼓瑟时，至今斑竹临江活。
　　刘侯天机精，爱画入骨髓。自有两儿郎，挥洒亦莫比。
　　大儿聪明到，能添老树巅崖里。小儿心孔开。
　　貌得山僧及童子。若耶溪，云门寺。
　　吾独胡为在泥滓，青鞋布袜从此始。

卷216_30 「白水县崔少府十九翁高斋三十韵」杜甫
　　客从南县来，浩荡无与适。旅食白日长，况当朱炎赫。
　　高斋坐林杪，信宿游衍阒。清晨陪跻攀，傲睨俯峭壁。
　　崇冈相枕带，旷野怀咫尺。始知贤主人，赠此遣愁寂。
　　危阶根青冥，曾冰生淅沥。上有无心云，下有欲落石。
　　泉声闻复急，动静随所击。鸟呼藏其身，有似惧弹射。
　　吏隐道性情，兹焉其窟宅。白水见舅氏，诸翁乃仙伯。
　　杖藜长松阴，作尉穷谷僻。为我炊雕胡，逍遥展良觌。
　　坐久风颇愁，晚来山更碧。相对十丈蛟，欻翻盘涡坼。
　　何得空里雷，殷殷寻地脉。烟氛蔼崷崒，魍魉森惨戚。
　　昆仑崆峒颠，回首如不隔。前轩颓反照，巉绝华岳赤。
　　兵气涨林峦，川光杂锋镝。知是相公军，铁马云雾积。
　　玉觞淡无味，胡羯岂强敌。长歌激屋梁，泪下流衽席。
　　人生半哀乐，天地有顺逆。慨彼万国夫，休明备征狄。
　　猛将纷填委，庙谋蓄长策。东郊何时开，带甲且来释。
　　欲告清宴罢，难拒幽明迫。三叹酒食旁，何由似平昔。

卷216_31 「三川观水涨二十韵」杜甫
　　我经华原来，不复见平陆。北上唯土山，连山走穷谷。
　　火云无时出，飞电常在目。自多穷岫雨，行潦相豗蹙。
　　蓊匌川气黄，群流会空曲。清晨望高浪，忽谓阴崖踣。
　　恐泥窜蛟龙，登危聚麋鹿。枯查卷拔树，礧磈共充塞。
　　声吹鬼神下，势阅人代速。不有万穴归，何以尊四渎。
　　及观泉源涨，反惧江海覆。漂沙坼岸去，漱壑松柏秃。
　　乘陵破山门，回斡裂地轴。交洛赴洪河，及关岂信宿。
　　应沈数州没，如听万室哭。秽浊殊未清，风涛怒犹蓄。
　　何时通舟车，阴气不黪黩。浮生有荡汩，吾道正羁束。
　　人寰难容身，石壁滑侧足。云雷此不已，艰险路更跼.
　　普天无川梁，欲济愿水缩。因悲中林士，未脱众鱼腹。
　　举头向苍天，安得骑鸿鹄。

卷216_32 「悲陈陶」杜甫
　　孟冬十郡良家子，血作陈陶泽中水。野旷天清无战声，
　　四万义军同日死。群胡归来血洗箭，仍唱胡歌饮都市。
　　都人回面向北啼，日夜更望官军至。

卷216_33 「悲青坂」杜甫
　　我军青坂在东门，天寒饮马太白窟。黄头奚儿日向西，
　　数骑弯弓敢驰突。山雪河冰野萧瑟，青是烽烟白人骨。
　　焉得附书与我军，忍待明年莫仓卒。

卷216_34 「哀江头」杜甫
　　少陵野老吞声哭，春日潜行曲江曲。江头宫殿锁千门，
　　细柳新蒲为谁绿。忆昔霓旌下南苑，苑中万物生颜色。
　　昭阳殿里第一人，同辇随君侍君侧。辇前才人带弓箭，
　　白马嚼啮黄金勒。翻身向天仰射云，一箭正坠双飞翼。
　　明眸皓齿今何在，血污游魂归不得。清渭东流剑阁深，
　　去住彼此无消息。人生有情泪沾臆，江水江花岂终极。
　　黄昏胡骑尘满城，欲往城南忘南北。

卷216_35 「哀王孙」杜甫
　　长安城头头白乌，夜飞延秋门上呼。又向人家啄大屋，
　　屋底达官走避胡。金鞭断折九马死。骨肉不待同驰驱。
　　腰下宝玦青珊瑚，可怜王孙泣路隅。问之不肯道姓名，
　　但道困苦乞为奴。已经百日窜荆棘，身上无有完肌肤。
　　高帝子孙尽隆准，龙种自与常人殊。豺狼在邑龙在野。
　　王孙善保千金躯。不敢长语临交衢，且为王孙立斯须。
　　昨夜东风吹血腥，东来橐驼满旧都。朔方健儿好身手，
　　昔何勇锐今何愚。窃闻天子已传位，圣德北服南单于。
　　花门kO面请雪耻，慎勿出口他人狙。哀哉王孙慎勿疏，
　　五陵佳气无时无。

卷216_36 「大云寺赞公房四首」杜甫
　　心在水精域，衣沾春雨时。洞门尽徐步，深院果幽期。
　　到扉开复闭，撞钟斋及兹。醍醐长发性，饮食过扶衰。
　　把臂有多日，开怀无愧辞。黄鹂度结构，紫鸽下罘罳.
　　愚意会所适，花边行自迟。汤休起我病，微笑索题诗。
　　细软青丝履，光明白氎巾。深藏供老宿，取用及吾身。
　　自顾转无趣，交情何尚新。道林才不世，惠远德过人。
　　雨泻暮檐竹，风吹青井芹。天阴对图画，最觉润龙鳞。
　　灯影照无睡，心清闻妙香。夜深殿突兀，风动金锒铛。
　　天黑闭春院，地清栖暗芳。玉绳回断绝，铁凤森翱翔。
　　梵放时出寺，钟残仍殷床。明朝在沃野，苦见尘沙黄。
　　童儿汲井华，惯捷瓶上手。沾洒不濡地，扫除似无帚。
　　明霞烂复阁，霁雾搴高牖。侧塞被径花，飘飖委墀柳。
　　艰难世事迫，隐遁佳期后。晤语契深心，那能总箝口。
　　奉辞还杖策，暂别终回首。泱泱泥污人，听听国多狗。
　　既未免羁绊，时来憩奔走。近公如白雪，执热烦何有。

　　　　　　　　　　　　　　　　

卷二百一十七

卷217_1 「苏端、薛复筵简薛华醉歌」杜甫
　　文章有神交有道，端复得之名誉早。爱客满堂尽豪翰，
　　开筵上日思芳草。安得健步移远梅，乱插繁花向晴昊。
　　千里犹残旧冰雪，百壶且试开怀抱。垂老恶闻战鼓悲，
　　急觞为缓忧心捣。少年努力纵谈笑，看我形容已枯槁。
　　坐中薛华善醉歌，歌辞自作风格老。近来海内为长句，
　　汝与山东李白好。何刘沈谢力未工，才兼鲍昭愁绝倒。
　　诸生颇尽新知乐，万事终伤不自保。气酣日落西风来，
　　愿吹野水添金杯。如渑之酒常快意，亦知穷愁安在哉。
　　忽忆雨时秋井塌，古人白骨生青苔，如何不饮令心哀。

卷217_2 「晦日寻崔戢、李封」杜甫
　　朝光入瓮牖，尸寝惊敝裘。起行视天宇，春气渐和柔。
　　兴来不暇懒，今晨梳我头。出门无所待，徒步觉自由。
　　杖藜复恣意，免值公与侯。晚定崔李交，会心真罕俦。
　　每过得酒倾，二宅可淹留。喜结仁里欢，况因令节求。
　　李生园欲荒，旧竹颇修修。引客看扫除，随时成献酬。
　　崔侯初筵色，已畏空尊愁。未知天下士，至性有此不。
　　草牙既青出，蜂声亦暖游。思见农器陈，何当甲兵休。
　　上古葛天民，不贻黄屋忧。至今阮籍等，熟醉为身谋。
　　威凤高其翔，长鲸吞九洲。地轴为之翻，百川皆乱流。
　　当歌欲一放，泪下恐莫收。浊醪有妙理，庶用慰沈浮。

卷217_3 「雨过苏端（端置酒）」杜甫
　　鸡鸣风雨交，久旱云亦好。杖藜入春泥，无食起我早。
　　诸家忆所历，一饭迹便扫。苏侯得数过，欢喜每倾倒。
　　也复可怜人，呼儿具梨枣。浊醪必在眼，尽醉摅怀抱。
　　红稠屋角花，碧委墙隅草。亲宾纵谈谑，喧闹畏衰老。
　　况蒙霈泽垂，粮粒或自保。妻孥隔军垒，拨弃不拟道。

卷217_4 「喜晴（一作喜雨）」杜甫
　　皇天久不雨，既雨晴亦佳。出郭眺西郊，肃肃春增华。
　　青荧陵陂麦，窈窕桃李花。春夏各有实，我饥岂无涯。
　　干戈虽横放，惨澹斗龙蛇。甘泽不犹愈，且耕今未赊。
　　丈夫则带甲，妇女终在家。力难及黍稷，得种菜与麻。
　　千载商山芝，往者东门瓜。其人骨已朽，此道谁疵瑕。
　　英贤遇轗轲，远引蟠泥沙。顾惭昧所适，回首白日斜。
　　汉阴有鹿门，沧海有灵查。焉能学众口，咄咄空咨嗟。

卷217_5 「送率府程录事还乡」杜甫
　　鄙夫行衰谢，抱病昏妄集。常时往还人，记一不识十。
　　程侯晚相遇，与语才杰立。熏然耳目开，颇觉聪明入。
　　千载得鲍叔，末契有所及。意钟老柏青，义动修蛇蛰。
　　若人可数见，慰我垂白泣。告别无淹晷，百忧复相袭。
　　内愧突不黔，庶羞以赒给。素丝挈长鱼，碧酒随玉粒。
　　途穷见交态，世梗悲路涩。东风吹春冰，泱莽后土湿。
　　念君惜羽翮，既饱更思戢。莫作翻云鹘，闻呼向禽急。

卷217_6 「述怀一首（此已下自贼中窜归凤翔作）」杜甫
　　去年潼关破，妻子隔绝久。今夏草木长，脱身得西走。
　　麻鞋见天子，衣袖露两肘。朝廷愍生还，亲故伤老丑。
　　涕泪授拾遗，流离主恩厚。柴门虽得去，未忍即开口。
　　寄书问三川，不知家在否。比闻同罹祸，杀戮到鸡狗。
　　山中漏茅屋，谁复依户牖。摧颓苍松根，地冷骨未朽。
　　几人全性命，尽室岂相偶。嶔岑猛虎场，郁结回我首。
　　自寄一封书，今已十月后。反畏消息来，寸心亦何有。
　　汉运初中兴，生平老耽酒。沉思欢会处，恐作穷独叟。

卷217_7 「送长孙九侍御赴武威判官」杜甫
　　骢马新凿蹄，银鞍被来好。绣衣黄白郎，骑向交河道。
　　问君适万里，取别何草草。天子忧凉州，严程到须早。
　　去秋群胡反，不得无电扫。此行收遗甿，风俗方再造。
　　族父领元戎，名声国中老。夺我同官良，飘摇按城堡。
　　使我不能餐，令我恶怀抱。若人才思阔，溟涨浸绝岛。
　　尊前失诗流，塞上得国宝。皇天悲送远，云雨白浩浩。
　　东郊尚烽火，朝野色枯槁。西极柱亦倾，如何正穹昊。

卷217_8 「送樊二十三侍御赴汉中判官」杜甫
　　威弧不能弦，自尔无宁岁。川谷血横流，豺狼沸相噬。
　　天子从北来，长驱振凋敝。顿兵岐梁下，却跨沙漠裔。
　　二京陷未收，四极我得制。萧索汉水清，缅通淮湖税。
　　使者纷星散，王纲尚旒缀。南伯从事贤，君行立谈际。
　　生知七曜历，手画三军势。冰雪净聪明，雷霆走精锐。
　　幕府辍谏官，朝廷无此例。至尊方旰食，仗尔布嘉惠。
　　补阙暮征入，柱史晨征憩。正当艰难时，实藉长久计。
　　回风吹独树，白日照执袂。恸哭苍烟根，山门万重闭。
　　居人莽牢落，游子方迢递。裴回悲生离，局促老一世。
　　陶唐歌遗民，后汉更列帝。恨无匡复姿，聊欲从此逝。

卷217_9 「送从弟亚赴安西判官」杜甫
　　南风作秋声，杀气薄炎炽。盛夏鹰隼击，时危异人至。
　　令弟草中来，苍然请论事。诏书引上殿，奋舌动天意。
　　兵法五十家，尔腹为箧笥。应对如转丸，疏通略文字。
　　经纶皆新语，足以正神器。宗庙尚为灰，君臣俱下泪。
　　崆峒地无轴，青海天轩轾。西极最疮痍，连山暗烽燧。
　　帝曰大布衣，藉卿佐元帅。坐看清流沙，所以子奉使。
　　归当再前席，适远非历试。须存武威郡，为画长久利。
　　孤峰石戴驿，快马金缠辔。黄羊饫不膻，芦酒多还醉。
　　踊跃常人情，惨澹苦士志。安边敌何有，反正计始遂。
　　吾闻驾鼓车，不合用骐骥。龙吟回其头，夹辅待所致。

卷217_10 「送韦十六评事充同谷郡防御判官」杜甫
　　昔没贼中时，潜与子同游。今归行在所，王事有去留。
　　逼侧兵马间，主忧急良筹。子虽躯干小，老气横九州。
　　挺身艰难际，张目视寇雠。朝廷壮其节，奉诏令参谋。
　　銮舆驻凤翔，同谷为咽喉。西扼弱水道，南镇枹罕陬。
　　此邦承平日，剽劫吏所羞。况乃胡未灭，控带莽悠悠。
　　府中韦使君，道足示怀柔。令侄才俊茂，二美又何求。
　　受词太白脚，走马仇池头。古色沙土裂，积阴雪云稠。
　　羌父豪猪靴，羌儿青兕裘。吹角向月窟，苍山旌旆愁。
　　鸟惊出死树，龙怒拔老湫。古来无人境，今代横戈矛。
　　伤哉文儒士，愤激驰林丘。中原正格斗，后会何缘由。
　　百年赋命定，岂料沉与浮。且复恋良友，握手步道周。
　　论兵远壑净，亦可纵冥搜。题诗得秀句，札翰时相投。

卷217_11 「塞芦子（芦子关属夏州，北去塞门镇一十八里）」杜甫
　　五城何迢迢，迢迢隔河水。边兵尽东征，城内空荆杞。
　　思明割怀卫，秀岩西未已。回略大荒来，崤函盖虚尔。
　　延州秦北户，关防犹可倚。焉得一万人，疾驱塞芦子。
　　岐有薛大夫，旁制山贼起。近闻昆戎徒，为退三百里。
　　芦关扼两寇，深意实在此。谁能叫帝阍，胡行速如鬼。

卷217_12 「彭衙行（郃阳县西北有彭衙城）」杜甫
　　忆昔避贼初，北走经险艰。夜深彭衙道，月照白水山。
　　尽室久徒步，逢人多厚颜。参差谷鸟吟，不见游子还。
　　痴女饥咬我，啼畏虎狼闻。怀中掩其口，反侧声愈嗔。
　　小儿强解事，故索苦李餐。一旬半雷雨，泥泞相牵攀。
　　既无御雨备，径滑衣又寒。有时经契阔，竟日数里间。
　　野果充糇粮，卑枝成屋椽。早行石上水，暮宿天边烟。
　　少留周家洼，欲出芦子关。故人有孙宰，高义薄曾云。
　　延客已曛黑，张灯启重门。暖汤濯我足，翦纸招我魂。
　　从此出妻孥，相视涕阑干。众雏烂熳睡，唤起沾盘餐。
　　誓将与夫子，永结为弟昆。遂空所坐堂，安居奉我欢。
　　谁肯艰难际，豁达露心肝。别来岁月周，胡羯仍构患。
　　何当有翅翎，飞去堕尔前。

卷217_13 「北征」杜甫
　　皇帝二载秋，闰八月初吉。杜子将北征，苍茫问家室。
　　维时遭艰虞，朝野少暇日。顾惭恩私被，诏许归蓬荜。
　　拜辞诣阙下，怵惕久未出。虽乏谏诤姿，恐君有遗失。
　　君诚中兴主，经纬固密勿。东胡反未已，臣甫愤所切。
　　挥涕恋行在，道途犹恍惚。乾坤含疮痍，忧虞何时毕。
　　靡靡逾阡陌，人烟眇萧瑟。所遇多被伤，呻吟更流血。
　　回首凤翔县，旌旗晚明灭。前登寒山重，屡得饮马窟。
　　邠郊入地底，泾水中荡潏。猛虎立我前，苍崖吼时裂。
　　菊垂今秋花，石戴古车辙。青云动高兴，幽事亦可悦。
　　山果多琐细，罗生杂橡栗。或红如丹砂，或黑如点漆。
　　雨露之所濡，甘苦齐结实。缅思桃源内，益叹身世拙。
　　坡陀望鄜畤，岩谷互出没。我行已水滨，我仆犹木末。
　　鸱鸟鸣黄桑，野鼠拱乱穴。夜深经战场，寒月照白骨。
　　潼关百万师，往者散何卒。遂令半秦民，残害为异物。
　　况我堕胡尘，及归尽华发。经年至茅屋，妻子衣百结。
　　恸哭松声回，悲泉共幽咽。平生所娇儿，颜色白胜雪。
　　见耶背面啼，垢腻脚不袜。床前两小女，补绽才过膝。
　　海图坼波涛，旧绣移曲折。天吴及紫凤，颠倒在裋褐。
　　老夫情怀恶，呕泄卧数日。那无囊中帛，救汝寒凛栗。
　　粉黛亦解苞，衾裯稍罗列。瘦妻面复光，痴女头自栉。
　　学母无不为，晓妆随手抹。移时施朱铅，狼藉画眉阔。
　　生还对童稚，似欲忘饥渴。问事竞挽须，谁能即嗔喝。
　　翻思在贼愁，甘受杂乱聒。新归且慰意，生理焉能说。
　　至尊尚蒙尘，几日休练卒。仰观天色改，坐觉祆气豁。
　　阴风西北来，惨澹随回鹘。其王愿助顺，其俗善驰突。
　　送兵五千人，驱马一万匹。此辈少为贵，四方服勇决。
　　所用皆鹰腾，破敌过箭疾。圣心颇虚伫，时议气欲夺。
　　伊洛指掌收，西京不足拔。官军请深入，蓄锐何俱发。
　　此举开青徐，旋瞻略恒碣。昊天积霜露，正气有肃杀。
　　祸转亡胡岁，势成擒胡月。胡命其能久，皇纲未宜绝。
　　忆昨狼狈初，事与古先别。奸臣竟菹醢，同恶随荡析。
　　不闻夏殷衰，中自诛褒妲。周汉获再兴，宣光果明哲。
　　桓桓陈将军，仗钺奋忠烈。微尔人尽非，于今国犹活。
　　凄凉大同殿，寂寞白兽闼。都人望翠华，佳气向金阙。
　　园陵固有神，扫洒数不缺。煌煌太宗业，树立甚宏达。

卷217_14 「得舍弟消息」杜甫
　　风吹紫荆树，色与春庭暮。花落辞故枝，风回返无处。
　　骨肉恩书重，漂泊难相遇。犹有泪成河，经天复东注。

卷217_15 「徒步归行」杜甫
　　明公壮年值时危，经济实藉英雄姿。国之社稷今若是，
　　武定祸乱非公谁。凤翔千官且饱饭，衣马不复能轻肥。
　　青袍朝士最困者，白头拾遗徒步归。人生交契无老少，
　　论交何必先同调。妻子山中哭向天，须公枥上追风骠。

卷217_16 「玉华宫」杜甫
　　溪回松风长，苍鼠窜古瓦。不知何王殿，遗构绝壁下。
　　阴房鬼火青，坏道哀湍泻。万籁真笙竽，秋色正萧洒。
　　美人为黄土，况乃粉黛假。当时侍金舆，故物独石马。
　　忧来藉草坐，浩歌泪盈把。冉冉征途间，谁是长年者。

卷217_17 「九成宫」杜甫
　　苍山入百里，崖断如杵臼。曾宫凭风回，岌嶪土囊口。
　　立神扶栋梁，凿翠开户牖。其阳产灵芝，其阴宿牛斗。
　　纷披长松倒，揭gG怪石走。哀猿啼一声，客泪迸林薮。
　　荒哉隋家帝，制此今颓朽。向使国不亡，焉为巨唐有。
　　虽无新增修，尚置官居守。巡非瑶水远，迹是雕墙后。
　　我行属时危，仰望嗟叹久。天王守太白，驻马更搔首。

卷217_18 「羌村」杜甫
　　峥嵘赤云西，日脚下平地。柴门鸟雀噪，归客千里至。
　　妻孥怪我在，惊定还拭泪。世乱遭飘荡，生还偶然遂。
　　邻人满墙头，感叹亦歔欷。夜阑更秉烛，相对如梦寐。
　　晚岁迫偷生，还家少欢趣。娇儿不离膝，畏我复却去。
　　忆昔好追凉，故绕池边树。萧萧北风劲，抚事煎百虑。
　　赖知禾黍收，已觉糟床注。如今足斟酌，且用慰迟暮。
　　群鸡正乱叫，客至鸡斗争。驱鸡上树木，始闻叩柴荆。
　　父老四五人，问我久远行。手中各有携，倾榼浊复清。
　　苦辞酒味薄，黍地无人耕。兵革既未息，儿童尽东征。
　　请为父老歌，艰难愧深情。歌罢仰天叹，四座泪纵横。

卷217_19 「逼仄行，赠毕曜（一作bX々行，一作赠毕四曜）」杜甫
　　逼仄何逼仄，我居巷南子巷北。可恨邻里间，
　　十日不一见颜色。自从官马送还官，行路难行涩如棘。
　　我贫无乘非无足，昔者相过今不得。实不是爱微躯，
　　又非关足无力。徒步翻愁官长怒，此心炯炯君应识。
　　晓来急雨春风颠，睡美不闻钟鼓传。东家蹇驴许借我，
　　泥滑不敢骑朝天。已令请急会通籍，男儿信命绝可怜。
　　焉能终日心拳拳，忆君诵诗神凛然。辛夷始花亦已落，
　　况我与子非壮年。街头酒价常苦贵，方外酒徒稀醉眠。
　　速宜相就饮一斗，恰有三百青铜钱。

卷217_20 「送李校书二十六韵」杜甫
　　代北有豪鹰，生子毛尽赤。渥洼骐骥儿，尤异是龙脊。
　　李舟名父子，清峻流辈伯。人间好少年，不必须白晰。
　　十五富文史，十八足宾客。十九授校书，二十声辉赫。
　　众中每一见，使我潜动魄。自恐二男儿，辛勤养无益。
　　乾元元年春，万姓始安宅。舟也衣彩衣，告我欲远适。
　　倚门固有望，敛衽就行役。南登吟白华，已见楚山碧。
　　蔼蔼咸阳都，冠盖日云积。何时太夫人，堂上会亲戚。
　　汝翁草明光，天子正前席。归期岂烂漫，别意终感激。
　　顾我蓬屋姿，谬通金闺籍。小来习性懒，晚节慵转剧。
　　每愁悔吝作，如觉天地窄。羡君齿发新，行己能夕惕。
　　临岐意颇切，对酒不能吃。回身视绿野，惨澹如荒泽。
　　老雁春忍饥，哀号待枯麦。时哉高飞燕，绚练新羽翮。
　　长云湿褒斜，汉水饶巨石。无令轩车迟，衰疾悲夙昔。

卷217_21 「洗兵马（收京后作）」杜甫
　　中兴诸将收山东，捷书日报清昼同。河广传闻一苇过，
　　胡危命在破竹中。祗残邺城不日得，独任朔方无限功。
　　京师皆骑汗血马，回纥喂肉葡萄宫。已喜皇威清海岱，
　　常思仙仗过崆峒。三年笛里关山月，万国兵前草木风。
　　成王功大心转小，郭相谋深古来少。司徒清鉴悬明镜，
　　尚书气与秋天杳。二三豪俊为时出，整顿乾坤济时了。
　　东走无复忆鲈鱼，南飞觉有安巢鸟。青春复随冠冕入，
　　紫禁正耐烟花绕。鹤禁通霄凤辇备，鸡鸣问寝龙楼晓。
　　攀龙附凤势莫当，天下尽化为侯王。汝等岂知蒙帝力，
　　时来不得夸身强。关中既留萧丞相，幕下复用张子房。
　　张公一生江海客，身长九尺须眉苍。征起适遇风云会，
　　扶颠始知筹策良。青袍白马更何有，后汉今周喜再昌。
　　寸地尺天皆入贡，奇祥异瑞争来送。不知何国致白环，
　　复道诸山得银瓮。隐士休歌紫芝曲，词人解撰河清颂。
　　田家望望惜雨干，布谷处处催春种。淇上健儿归莫懒，
　　城南思妇愁多梦。安得壮士挽天河，净洗甲兵长不用。

卷217_22 「留花门」杜甫
　　北门天骄子，饱肉气勇决。高秋马肥健，挟矢射汉月。
　　自古以为患，诗人厌薄伐。修德使其来，羁縻固不绝。
　　胡为倾国至，出入暗金阙。中原有驱除，隐忍用此物。
　　公主歌黄鹄，君王指白日。连云屯左辅，百里见积雪。
　　长戟鸟休飞，哀笳曙幽咽。田家最恐惧，麦倒桑枝折。
　　沙苑临清渭，泉香草丰洁。渡河不用船，千骑常撇烈。
　　胡尘逾太行，杂种抵京室。花门既须留，原野转萧瑟。

卷217_23 「病后遇王倚饮，赠歌」杜甫
　　麟角凤觜世莫识，煎胶续弦奇自见。尚看王生抱此怀，
　　在于甫也何由羡。且遇王生慰畴昔，素知贱子甘贫贱。
　　酷见冻馁不足耻，多病沈年苦无健。王生怪我颜色恶，
　　答云伏枕艰难遍，疟疠三秋孰可忍，寒热百日相交战。
　　头白眼暗坐有胝，肉黄皮皱命如线。惟生哀我未平复，
　　为我力致美肴膳。遣人向市赊香粳，唤妇出房亲自馔。
　　长安冬菹酸且绿，金城土酥静如练。兼求富豪且割鲜，
　　密沽斗酒谐终宴。故人情义晚谁似，令我手脚轻欲漩。
　　老马为驹信不虚，当时得意况深眷。但使残年饱吃饭，
　　只愿无事常相见。

卷217_24 「湖城东遇孟云卿，复归刘颢宅宿宴，饮散因为醉歌」杜甫
　　疾风吹尘暗河县，行子隔手不相见。湖城城南一开眼，
　　驻马偶识云卿面。向非刘颢为地主，懒回鞭辔成高宴。
　　刘侯叹我携客来，置酒张灯促华馔。且将款曲终今夕，
　　休语艰难尚酣战。照室红炉促曙光，萦窗素月垂文练。
　　天开地裂长安陌，寒尽春生洛阳殿。岂知驱车复同轨，
　　可惜刻漏随更箭。人生会合不可常，庭树鸡鸣泪如线。

卷217_25 「阌乡姜七少府设脍，戏赠长歌」杜甫
　　姜侯设脍当严冬，昨日今日皆天风。河冻未渔不易得，
　　凿冰恐侵河伯宫。饔人受鱼鲛人手，洗鱼磨刀鱼眼红。
　　无声细下飞碎雪，有骨已剁觜春葱。偏劝腹腴愧年少，
　　软炊香饭缘老翁。落砧何曾白纸湿，放箸未觉金盘空。
　　新欢便饱姜侯德，清觞异味情屡极。东归贪路自觉难，
　　欲别上马身无力。可怜为人好心事，于我见子真颜色。
　　不恨我衰子贵时，怅望且为今相忆。

卷217_26 「戏赠阌乡秦少公短歌」杜甫
　　去年行宫当太白，朝回君是同舍客。同心不减骨肉亲，
　　每语见许文章伯。今日时清两京道，相逢苦觉人情好。
　　昨夜邀欢乐更无，多才依旧能潦倒。

卷217_27 「李鄠县丈人胡马行」杜甫
　　丈人骏马名胡骝，前年避胡过金牛。回鞭却走见天子，
　　朝饮汉水暮灵州。自矜胡骝奇绝代，乘出千人万人爱。
　　一闻说尽急难材，转益愁向驽骀辈。头上锐耳批秋竹，
　　脚下高蹄削寒玉。始知神龙别有种，不比俗马空多肉。
　　洛阳大道时再清，累日喜得俱东行。凤臆龙鬐未易识，
　　侧身注目长风生。

卷217_28 「义鹘」杜甫
　　阴崖有苍鹰，养子黑柏颠。白蛇登其巢，吞噬恣朝餐。
　　雄飞远求食，雌者鸣辛酸。力强不可制，黄口无半存。
　　其父从西归，翻身入长烟。斯须领健鹘，痛愤寄所宣。
　　斗上捩孤影，噭哮来九天。修鳞脱远枝，巨颡坼老拳。
　　高空得蹭蹬，短草辞蜿蜒。折尾能一掉，饱肠皆已穿。
　　生虽灭众雏，死亦垂千年。物情有报复，快意贵目前。
　　兹实鸷鸟最，急难心炯然。功成失所往，用舍何其贤。
　　近经潏水湄，此事樵夫传。飘萧觉素发，凛欲冲儒冠。
　　人生许与分，只在顾盼间。聊为义鹘行，用激壮士肝。

卷217_29 「画鹘行（一作画雕）」杜甫
　　高堂见生鹘，飒爽动秋骨。初惊无拘挛，何得立突兀。
　　乃知画师妙，功刮造化窟。写作神骏姿，充君眼中物。
　　乌鹊满樛枝，轩然恐其出。侧脑看青霄，宁为众禽没。
　　长翮如刀剑，人寰可超越。乾坤空峥嵘，粉墨且萧瑟。
　　缅思云沙际，自有烟雾质。吾今意何伤，顾步独纡郁。

卷217_30 「瘦马行（一作老马）」杜甫
　　东郊瘦马使我伤，骨骼硉兀如堵墙。绊之欲动转欹侧，
　　此岂有意仍腾骧。细看六印带官字，众道三军遗路旁。
　　皮干剥落杂泥滓，毛暗萧条连雪霜。去岁奔波逐馀寇，
　　骅骝不惯不得将。士卒多骑内厩马，惆怅恐是病乘黄。
　　当时历块误一蹶，委弃非汝能周防。见人惨澹若哀诉，
　　失主错莫无晶光。天寒远放雁为伴，日暮不收乌啄疮。
　　谁家且养愿终惠，更试明年春草长。

卷217_31 「新安吏」杜甫
　　客行新安道，喧呼闻点兵。借问新安吏，县小更无丁。
　　府帖昨夜下，次选中男行。中男绝短小，何以守王城。
　　肥男有母送，瘦男独伶俜。白水暮东流，青山犹哭声。
　　莫自使眼枯，收汝泪纵横。眼枯即见骨，天地终无情。
　　我军取相州，日夕望其平。岂意贼难料，归军星散营。
　　就粮近故垒，练卒依旧京。掘壕不到水，牧马役亦轻。
　　况乃王师顺，抚养甚分明。送行勿泣血，仆射如父兄。

卷217_32 「潼关吏」杜甫
　　士卒何草草，筑城潼关道。大城铁不如，小城万丈馀。
　　借问潼关吏，修关还备胡。要我下马行，为我指山隅。
　　连云列战格，飞鸟不能逾。胡来但自守，岂复忧西都。
　　丈人视要处，窄狭容单车。艰难奋长戟，万古用一夫。
　　哀哉桃林战，百万化为鱼。请嘱防关将，慎勿学哥舒。

卷217_33 「石壕吏（陕县有石壕镇）」杜甫
　　暮投石壕村，有吏夜捉人。老翁逾墙走，老妇出门看。
　　吏呼一何怒，妇啼一何苦。听妇前致词，三男邺城戍。
　　一男附书至，二男新战死。存者且偷生，死者长已矣。
　　室中更无人，惟有乳下孙。有孙母未去，出入无完裙。
　　老妪力虽衰，请从吏夜归。急应河阳役，犹得备晨炊。
　　夜久语声绝，如闻泣幽咽。天明登前途，独与老翁别。

卷217_34 「新婚别」杜甫
　　兔丝附蓬麻，引蔓故不长。嫁女与征夫，不如弃路旁。
　　结发为妻子，席不暖君床。暮婚晨告别，无乃太匆忙。
　　君行虽不远，守边赴河阳。妾身未分明，何以拜姑嫜。
　　父母养我时，日夜令我藏。生女有所归，鸡狗亦得将。
　　君今往死地，沈痛迫中肠。誓欲随君去，形势反苍黄。
　　勿为新婚念，努力事戎行。妇人在军中，兵气恐不扬。
　　自嗟贫家女，久致罗襦裳。罗襦不复施，对君洗红妆。
　　仰视百鸟飞，大小必双翔。人事多错迕，与君永相望。

卷217_35 「垂老别」杜甫
　　四郊未宁静，垂老不得安。子孙阵亡尽，焉用身独完。
　　投杖出门去，同行为辛酸。幸有牙齿存，所悲骨髓干。
　　男儿既介胄，长揖别上官。老妻卧路啼，岁暮衣裳单。
　　孰知是死别，且复伤其寒。此去必不归，还闻劝加餐。
　　土门壁甚坚，杏园度亦难。势异邺城下，纵死时犹宽。
　　人生有离合，岂择衰老端。忆昔少壮日，迟回竟长叹。
　　万国尽征戍，烽火被冈峦。积尸草木腥，流血川原丹。
　　何乡为乐土，安敢尚盘桓。弃绝蓬室居，塌然摧肺肝。

卷217_36 「无家别」杜甫
　　寂寞天宝后，园庐但蒿藜。我里百馀家，世乱各东西。
　　存者无消息，死者为尘泥。贱子因阵败，归来寻旧蹊。
　　人行见空巷，日瘦气惨凄。但对狐与狸，竖毛怒我啼。
　　四邻何所有，一二老寡妻。宿鸟恋本枝，安辞且穷栖。
　　方春独荷锄，日暮还灌畦。县吏知我至，召令习鼓鞞.
　　虽从本州役，内顾无所携。近行止一身，远去终转迷。
　　家乡既荡尽，远近理亦齐。永痛长病母，五年委沟谿.
　　生我不得力，终身两酸嘶。人生无家别，何以为烝黎。

卷217_37 「夏日叹」杜甫
　　夏日出东北，陵天经中街。朱光彻厚地，郁蒸何由开。
　　上苍久无雷，无乃号令乖。雨降不濡物，良田起黄埃。
　　飞鸟苦热死，池鱼涸其泥。万人尚流冗，举目唯蒿莱。
　　至今大河北，化作虎与豺。浩荡想幽蓟，王师安在哉。
　　对食不能餐，我心殊未谐。眇然贞观初，难与数子偕。

卷217_38 「夏夜叹」杜甫
　　永日不可暮，炎蒸毒我肠。安得万里风，飘飖吹我裳。
　　昊天出华月，茂林延疏光。仲夏苦夜短，开轩纳微凉。
　　虚明见纤毫，羽虫亦飞扬。物情无巨细，自适固其常。
　　念彼荷戈士，穷年守边疆。何由一洗濯，执热互相望。
　　竟夕击刁斗，喧声连万方。青紫虽被体，不如早还乡。
　　北城悲笳发，鹳鹤号且翔。况复烦促倦，激烈思时康。

卷217_39 「立秋后题」杜甫
　　日月不相饶，节序昨夜隔。玄蝉无停号，秋燕已如客。
　　平生独往愿，惆怅年半百。罢官亦由人，何事拘形役。

　　　　　　　　　　　　　　　　

卷二百一十八

卷218_1 「贻阮隐居」杜甫
　　陈留风俗衰，人物世不数。塞上得阮生，迥继先父祖。
　　贫知静者性，自益毛发古。车马入邻家，蓬蒿翳环堵。
　　清诗近道要，识子用心苦。寻我草径微，褰裳蹋寒雨。
　　更议居远村，避喧甘猛虎。足明箕颍客，荣贵如粪土。

卷218_2 「遣兴三首」杜甫
　　下马古战场，四顾但茫然。风悲浮云去，黄叶坠我前。
　　朽骨穴蝼蚁，又为蔓草缠。故老行叹息，今人尚开边。
　　汉虏互胜负，封疆不常全。安得廉耻将，三军同晏眠。
　　高秋登塞山，南望马邑州。降虏东击胡，壮健尽不留。
　　穹庐莽牢落，上有行云愁。老弱哭道路，愿闻甲兵休。
　　邺中事反覆，死人积如丘。诸将已茅土，载驱谁与谋。
　　丰年孰云迟，甘泽不在早。耕田秋雨足，禾黍已映道。
　　春苗九月交，颜色同日老。劝汝衡门士，忽悲尚枯槁。
　　时来展材力，先后无丑好。但讶鹿皮翁，忘机对芳草。

卷218_3 「昔游」杜甫
　　昔谒华盖君，深求洞宫脚。玉棺已上天，白日亦寂寞。
　　暮升艮岑顶，巾几犹未却。弟子四五人，入来泪俱落。
　　余时游名山，发轫在远壑。良觌违夙愿，含凄向寥廓。
　　林昏罢幽磬，竟夜伏石阁。王乔下天坛，微月映皓鹤。
　　晨溪向虚駃，归径行已昨。岂辞青鞋胝，怅望金匕药。
　　东蒙赴旧隐，尚忆同志乐。休事董先生，于今独萧索。
　　胡为客关塞，道意久衰薄。妻子亦何人，丹砂负前诺。
　　虽悲鬒发变，未忧筋力弱。扶藜望清秋，有兴入庐霍。

卷218_4 「幽人」杜甫
　　孤云亦群游，神物有所归。麟凤在赤霄，何当一来仪。
　　往与惠荀辈，中年沧洲期。天高无消息，弃我忽若遗。
　　内惧非道流，幽人见瑕疵。洪涛隐语笑，鼓枻蓬莱池。
　　崔嵬扶桑日，照耀珊瑚枝。风帆倚翠盖，暮把东皇衣。
　　咽漱元和津，所思烟霞微。知名未足称，局促商山芝。
　　五湖复浩荡，岁暮有馀悲。

卷218_5 「佳人」杜甫
　　绝代有佳人，幽居在空谷。自云良家子，零落依草木。
　　关中昔丧败，兄弟遭杀戮。官高何足论，不得收骨肉。
　　世情恶衰歇，万事随转烛。夫婿轻薄儿，新人已如玉。
　　合昏尚知时，鸳鸯不独宿。但见新人笑，那闻旧人哭。
　　在山泉水清，出山泉水浊。侍婢卖珠回，牵萝补茅屋。
　　摘花不插发，采柏动盈掬。天寒翠袖薄，日暮倚修竹。

卷218_6 「赤谷西崦人家」杜甫
　　跻险不自喧，出郊已清目。溪回日气暖，径转山田熟。
　　鸟雀依茅茨，藩篱带松菊。如行武陵暮，欲问桃花宿。

卷218_7 「西枝村寻置草堂地，夜宿赞公土室二首」杜甫
　　出郭眄细岑，披榛得微路。溪行一流水，曲折方屡渡。
　　赞公汤休徒，好静心迹素。昨枉霞上作，盛论岩中趣。
　　怡然共携手，恣意同远步。扪萝涩先登，陟巘眩反顾。
　　要求阳冈暖，苦陟阴岭沍.惆怅老大藤，沈吟屈蟠树。
　　卜居意未展，杖策回且暮。层巅馀落日，早蔓已多露。
　　天寒鸟已归，月出人更静。土室延白光，松门耿疏影。
　　跻攀倦日短，语乐寄夜永。明燃林中薪，暗汲石底井。
　　大师京国旧，德业天机秉。从来支许游，兴趣江湖迥。
　　数奇谪关塞，道广存箕颍。何知戎马间，复接尘事屏。
　　幽寻岂一路，远色有诸岭。晨光稍曚曨，更越西南顶。

卷218_8 「寄赞上人」杜甫
　　一昨陪锡杖，卜邻南山幽。年侵腰脚衰，未便阴崖秋。
　　重冈北面起，竟日阳光留。茅屋买兼土，斯焉心所求。
　　近闻西枝西，有谷杉黍稠。亭午颇和暖，石田又足收。
　　当期塞雨干，宿昔齿疾瘳。裴回虎穴上，面势龙泓头。
　　柴荆具茶茗，径路通林丘。与子成二老，来往亦风流。

卷218_9 「太平寺泉眼」杜甫
　　招提凭高冈，疏散连草莽。出泉枯柳根，汲引岁月古。
　　石间见海眼，天畔萦水府。广深丈尺间，宴息敢轻侮。
　　青白二小蛇，幽姿可时睹。如丝气或上，烂熳为云雨。
　　山头到山下，凿井不尽土。取供十方僧，香美胜牛乳。
　　北风起寒文，弱藻舒翠缕。明涵客衣净，细荡林影趣。
　　何当宅下流，馀润通药圃。三春湿黄精，一食生毛羽。

卷218_10 「梦李白二首」杜甫
　　死别已吞声，生别常恻恻。江南瘴疠地，逐客无消息。
　　故人入我梦，明我长相忆。恐非平生魂，路远不可测。
　　魂来枫叶青，魂返关塞黑。君今在罗网，何以有羽翼。
　　落月满屋梁，犹疑照颜色。水深波浪阔，无使皎龙得。
　　浮云终日行，游子久不至。三夜频梦君，情亲见君意。
　　告归常局促，苦道来不易。江湖多风波，舟楫恐失坠。
　　出门搔白首，若负平生志。冠盖满京华，斯人独憔悴。
　　孰云网恢恢，将老身反累。千秋万岁名，寂寞身后事。

卷218_11 「有怀台州郑十八司户（虔）」杜甫
　　天台隔三江，风浪无晨暮。郑公纵得归，老病不识路。
　　昔如水上鸥，今如罝中兔。性命由他人，悲辛但狂顾。
　　山鬼独一脚，蝮蛇长如树。呼号傍孤城，岁月谁与度。
　　从来御魑魅，多为才名误。夫子嵇阮流，更被时俗恶。
　　海隅微小吏，眼暗发垂素。黄帽映青袍，非供折腰具。
　　平生一杯酒，见我故人遇。相望无所成，乾坤莽回互。

卷218_12 「遣兴五首」杜甫
　　蛰龙三冬卧，老鹤万里心。昔时贤俊人，未遇犹视今。
　　嵇康不得死，孔明有知音。又如垄底松，用舍在所寻。
　　大哉霜雪干，岁久为枯林。
　　昔者庞德公，未曾入州府。襄阳耆旧间，处士节独苦。
　　岂无济时策，终竟畏罗罟。林茂鸟有归，水深鱼知聚。
　　举家依鹿门，刘表焉得取。
　　我今日夜忧，诸弟各异方。不知死与生，何况道路长。
　　避寇一分散，饥寒永相望。岂无柴门归，欲出畏虎狼。
　　仰看云中雁，禽鸟亦有行。
　　蓬生非无根，漂荡随高风。天寒落万里，不复归本丛。
　　客子念故宅，三年门巷空。怅望但烽火，戎车满关东。
　　生涯能几何，常在羁旅中。
　　昔在洛阳时，亲友相追攀。送客东郊道，遨游宿南山。
　　烟尘阻长河，树羽成皋间。回首载酒地，岂无一日还。
　　丈夫贵壮健，惨戚非朱颜。

卷218_13 「遣兴五首」杜甫
　　朔风飘胡雁，惨澹带砂砾。长林何萧萧，秋草萋更碧。
　　北里富熏天，高楼夜吹笛。焉知南邻客，九月犹絺绤。
　　长陵锐头儿，出猎待明发。騂弓金爪镝，白马蹴微雪。
　　未知所驰逐，但见暮光灭。归来悬两狼，门户有旌节。
　　漆有用而割，膏以明自煎。兰摧白露下，桂折秋风前。
　　府中罗旧尹，沙道尚依然。赫赫萧京兆，今为时所怜。
　　猛虎凭其威，往往遭急缚。雷吼徒咆哮，枝撑已在脚。
　　忽看皮寝处，无复睛闪烁。人有甚于斯，足以劝元恶。
　　朝逢富家葬，前后皆辉光。共指亲戚大，缌麻百夫行。
　　送者各有死，不须羡其强。君看束练去，亦得归山冈。

卷218_14 「遣兴五首」杜甫
　　天用莫如龙，有时系扶桑。顿辔海徒涌，神人身更长。
　　性命苟不存，英雄徒自强。吞声勿复道，真宰意茫茫。
　　地用莫如马，无良复谁记。此日千里鸣，追风可君意。
　　君看渥洼种，态与驽骀异。不杂蹄啮间，逍遥有能事。
　　陶潜避俗翁，未必能达道。观其著诗集，颇亦恨枯槁。
　　达生岂是足，默识盖不早。有子贤与愚，何其挂怀抱。
　　贺公雅吴语，在位常清狂。上疏乞骸骨，黄冠归故乡。
　　爽气不可致，斯人今则亡。山阴一茅宇，江海日凄凉。
　　吾怜孟浩然，裋褐即长夜。赋诗何必多，往往凌鲍谢。
　　清江空旧鱼，春雨馀甘蔗。每望东南云，令人几悲吒。

卷218_15 「前出塞九首」杜甫
　　戚戚去故里，悠悠赴交河。公家有程期，亡命婴祸罗。
　　君已富土境，开边一何多。弃绝父母恩，吞声行负戈。
　　出门日已远，不受徒旅欺。骨肉恩岂断，男儿死无时。
　　走马脱辔头，手中挑青丝。捷下万仞冈，俯身试搴旗。
　　磨刀呜咽水，水赤刃伤手。欲轻肠断声，心绪乱已久。
　　丈夫誓许国，愤惋复何有。功名图骐驎，战骨当速朽。
　　送徒既有长，远戍亦有身。生死向前去，不劳吏怒嗔。
　　路逢相识人，附书与六亲。哀哉两决绝，不复同苦辛。
　　迢迢万馀里，领我赴三军。军中异苦乐，主将宁尽闻。
　　隔河见胡骑，倏忽数百群。我始为奴仆，几时树功勋。
　　挽弓当挽强，用箭当用长。射人先射马，擒贼先擒王。
　　杀人亦有限，列国自有疆。苟能制侵陵，岂在多杀伤。
　　驱马天雨雪，军行入高山。径危抱寒石，指落曾冰间。
　　已去汉月远，何时筑城还。浮云暮南征，可望不可攀。
　　单于寇我垒，百里风尘昏。雄剑四五动，彼军为我奔。
　　虏其名王归，系颈授辕门。潜身备行列，一胜何足论。
　　从军十年馀，能无分寸功。众人贵苟得，欲语羞雷同。
　　中原有斗争，况在狄与戎。丈夫四方志，安可辞固穷。

卷218_16 「后出塞五首」杜甫
　　男儿生世间，及壮当封侯。战伐有功业，焉能守旧丘。
　　召募赴蓟门，军动不可留。千金买马鞭，百金装刀头。
　　闾里送我行，亲戚拥道周。斑白居上列，酒酣进庶羞。
　　少年别有赠，含笑看吴钩。
　　朝进东门营，暮上河阳桥。落日照大旗，马鸣风萧萧。
　　平沙列万幕，部伍各见招。中天悬明月，令严夜寂寥。
　　悲笳数声动，壮士惨不骄。借问大将谁，恐是霍嫖姚。
　　古人重守边，今人重高勋。岂知英雄主，出师亘长云。
　　六合已一家，四夷且孤军。遂使貔虎士，奋身勇所闻。
　　拔剑击大荒，日收胡马群。誓开玄冥北，持以奉吾君。
　　献凯日继踵，两蕃静无虞。渔阳豪侠地，击鼓吹笙竽。
　　云帆转辽海，粳稻来东吴。越罗与楚练，照耀舆台躯。
　　主将位益崇，气骄凌上都。边人不敢议，议者死路衢。
　　我本良家子，出师亦多门。将骄益愁思，身贵不足论。
　　跃马二十年，恐辜明主恩。坐见幽州骑，长驱河洛昏。
　　中夜间道归，故里但空村。恶名幸脱免，穷老无儿孙。

卷218_17 「别赞上人」杜甫
　　百川日东流，客去亦不息。我生苦漂荡，何时有终极。
　　赞公释门老，放逐来上国。还为世尘婴，颇带憔悴色。
　　杨枝晨在手，豆子雨已熟。是身如浮云，安可限南北。
　　异县逢旧友，初忻写胸臆。天长关塞寒，岁暮饥冻逼。
　　野风吹征衣，欲别向曛黑。马嘶思故枥，归鸟尽敛翼。
　　古来聚散地，宿昔长荆棘。相看俱衰年，出处各努力。

卷218_18 「万丈潭」杜甫
　　青溪合冥莫，神物有显晦。龙依积水蟠，窟压万丈内。
　　跼步凌垠堮，侧身下烟霭。前临洪涛宽，却立苍石大。
　　山色一径尽，崖绝两壁对。削成根虚无，倒影垂澹瀩.
　　黑如湾澴底，清见光炯碎。孤云倒来深，飞鸟不在外。
　　高萝成帷幄，寒木累旌旆。远川曲通流，嵌窦潜泄濑。
　　造幽无人境，发兴自我辈。告归遗恨多，将老斯游最。
　　闭藏修鳞蛰，出入巨石碍。何事暑天过，快意风雨会。

卷218_19 「两当县吴十侍御江上宅」杜甫
　　寒城朝烟澹，山谷落叶赤。阴风千里来，吹汝江上宅。
　　鹍鸡号枉渚，日色傍阡陌。借问持斧翁，几年长沙客。
　　哀哀失木狖，矫矫避弓翮。亦知故乡乐，未敢思夙昔。
　　昔在凤翔都，共通金闺籍。天子犹蒙尘，东郊暗长戟。
　　兵家忌间谍，此辈常接迹。台中领举劾，君必慎剖析。
　　不忍杀无辜，所以分白黑。上官权许与，失意见迁斥。
　　仲尼甘旅人，向子识损益。朝廷非不知，闭口休叹息。
　　余时忝诤臣，丹陛实咫尺。相看受狼狈，至死难塞责。
　　行迈心多违，出门无与适。于公负明义，惆怅头更白。

卷218_20 「发秦州（乾元二年自秦州赴同谷县纪行）」杜甫
　　我衰更懒拙，生事不自谋。无食问乐土，无衣思南州。
　　汉源十月交，天气凉如秋。草木未黄落，况闻山水幽。
　　栗亭名更佳，下有良田畴。充肠多薯蓣，崖蜜亦易求。
　　密竹复冬笋，清池可方舟。虽伤旅寓远，庶遂平生游。
　　此邦俯要冲，实恐人事稠。应接非本性，登临未销忧。
　　谿谷无异石，塞田始微收。岂复慰老夫，惘然难久留。
　　日色隐孤戍，乌啼满城头。中宵驱车去，饮马寒塘流。
　　磊落星月高，苍茫云雾浮。大哉乾坤内，吾道长悠悠。

卷218_21 「赤谷」杜甫
　　天寒霜雪繁，游子有所之。岂但岁月暮，重来未有期。
　　晨发赤谷亭，险艰方自兹。乱石无改辙，我车已载脂。
　　山深苦多风，落日童稚饥。悄然村墟迥，烟火何由追。
　　贫病转零落，故乡不可思。常恐死道路，永为高人嗤。

卷218_22 「铁堂峡（铁堂山在天水县东五里，峡有铁堂庄）」杜甫
　　山风吹游子，缥缈乘险绝。峡形藏堂隍，壁色立积铁。
　　径摩穹苍蟠，石与厚地裂。修纤无垠竹，嵌空太始雪。
　　威迟哀壑底，徒旅惨不悦。水寒长冰横，我马骨正折。
　　生涯抵弧矢，盗贼殊未灭。飘蓬逾三年，回首肝肺热。

卷218_23 「盐井（盐井在成州长道县，有盐官故城）」杜甫
　　卤中草木白，青者官盐烟。官作既有程，煮盐烟在川。
　　汲井岁榾榾，出车日连连。自公斗三百，转致斛六千。
　　君子慎止足，小人苦喧阗。我何良叹嗟，物理固自然。

卷218_24 「寒硖」杜甫
　　行迈日悄悄，山谷势多端。云门转绝岸，积阻霾天寒。
　　寒硖不可度，我实衣裳单。况当仲冬交，溯沿增波澜。
　　野人寻烟语，行子傍水餐。此生免荷殳，未敢辞路难。

卷218_25 「法镜寺」杜甫
　　身危适他州，勉强终劳苦。神伤山行深，愁破崖寺古。
　　婵娟碧鲜净，萧摵寒箨聚。回回山根水，冉冉松上雨。
　　泄云蒙清晨，初日翳复吐。朱甍半光炯，户牖粲可数。
　　拄策忘前期，出萝已亭午。冥冥子规叫，微径不复取。

卷218_26 「青阳峡」杜甫
　　塞外苦厌山，南行道弥恶。冈峦相经亘，云水气参错。
　　林迥硖角来，天窄壁面削。溪西五里石，奋怒向我落。
　　仰看日车侧，俯恐坤轴弱。魑魅啸有风，霜霰浩漠漠。
　　昨忆逾陇坂，高秋视吴岳。东笑莲华卑，北知崆峒薄。
　　超然侔壮观，已谓殷寥廓。突兀犹趁人，及兹叹冥莫。

卷218_27 「龙门镇（龙门镇在成县东后改府城镇）」杜甫
　　细泉兼轻冰，沮洳栈道湿。不辞辛苦行，迫此短景急。
　　石门雪云隘，古镇峰峦集。旌竿暮惨澹，风水白刃涩。
　　胡马屯成皋，防虞此何及。嗟尔远戍人，山寒夜中泣。

卷218_28 「石龛」杜甫
　　熊罴哮我东，虎豹号我西。我后鬼长啸，我前狨又啼。
　　天寒昏无日，山远道路迷。驱车石龛下，仲冬见虹霓。
　　伐竹者谁子，悲歌上云梯。为官采美箭，五岁供梁齐。
　　苦云直簳尽，无以充提携。奈何渔阳骑，飒飒惊烝黎。

卷218_29 「积草岭（同谷县界）」杜甫
　　连峰积长阴，白日递隐见。飕飕林响交，惨惨石状变。
　　山分积草岭，路异明水县。旅泊吾道穷，衰年岁时倦。
　　卜居尚百里，休驾投诸彦。邑有佳主人，情如已会面。
　　来书语绝妙，远客惊深眷。食蕨不愿馀，茅茨眼中见。

卷218_30 「泥功山（贞元五年于同谷西境泥公山权置行成州）」杜甫
　　朝行青泥上，暮在青泥中。泥泞非一时，版筑劳人功。
　　不畏道途永，乃将汩没同。白马为铁骊，小儿成老翁。
　　哀猿透却坠，死鹿力所穷。寄语北来人，后来莫匆匆。

卷218_31 「凤凰台」杜甫
　　亭亭凤凰台，北对西康州。西伯今寂寞，凤声亦悠悠。
　　山峻路绝踪，石林气高浮。安得万丈梯，为君上上头。
　　恐有无母雏，饥寒日啾啾。我能剖心出，饮啄慰孤愁。
　　心以当竹实，炯然无外求。血以当醴泉，岂徒比清流。
　　所贵王者瑞，敢辞微命休。坐看彩翮长，举意八极周。
　　自天衔瑞图，飞下十二楼。图以奉至尊，凤以垂鸿猷。
　　再光中兴业，一洗苍生忧。深衷正为此，群盗何淹留。

卷218_32 「乾元中寓居同谷县，作歌七首」杜甫
　　有客有客字子美，白头乱发垂过耳。岁拾橡栗随狙公，
　　天寒日暮山谷里。中原无书归不得，手脚冻皴皮肉死。
　　呜呼一歌兮歌已哀，悲风为我从天来。
　　长镵长镵白木柄，我生托子以为命。黄精无苗山雪盛，
　　短衣数挽不掩胫。此时与子空归来，男呻女吟四壁静。
　　呜呼二歌兮歌始放，邻里为我色惆怅。
　　有弟有弟在远方，三人各瘦何人强。生别展转不相见，
　　胡尘暗天道路长。东飞鴐鹅后鹙鶬，安得送我置汝旁。
　　呜呼三歌兮歌三发，汝归何处收兄骨。
　　有妹有妹在钟离，良人早殁诸孤痴。长淮浪高蛟龙怒，
　　十年不见来何时。扁舟欲往箭满眼，杳杳南国多旌旗。
　　呜呼四歌兮歌四奏，林猿为我啼清昼。
　　四山多风溪水急，寒雨飒飒枯树湿。黄蒿古城云不开，
　　白狐跳梁黄狐立。我生何为在穷谷，中夜起坐万感集。
　　呜呼五歌兮歌正长，魂招不来归故乡。
　　南有龙兮在山湫，古木巃嵸枝相樛。木叶黄落龙正蛰，
　　蝮蛇东来水上游。我行怪此安敢出，拔剑欲斩且复休。
　　呜呼六歌兮歌思迟，溪壑为我回春姿。
　　男儿生不成名身已老，三年饥走荒山道。长安卿相多少年，
　　富贵应须致身早。山中儒生旧相识，但话宿昔伤怀抱。
　　呜呼七歌兮悄终曲，仰视皇天白日速。

卷218_33 「发同谷县（乾元二年十二月一日自陇右赴剑南纪行）」杜甫
　　贤有不黔突，圣有不暖席。况我饥愚人，焉能尚安宅。
　　始来兹山中，休驾喜地僻。奈何迫物累，一岁四行役。
　　忡忡去绝境，杳杳更远适。停骖龙潭云，回首白崖石。
　　临岐别数子，握手泪再滴。交情无旧深，穷老多惨戚。
　　平生懒拙意，偶值栖遁迹。去住与愿违，仰惭林间翮。

卷218_34 「木皮岭」杜甫
　　首路栗亭西，尚想凤凰村。季冬携童稚，辛苦赴蜀门。
　　南登木皮岭，艰险不易论。汗流被我体，祁寒为之暄。
　　远岫争辅佐，千岩自崩奔。始知五岳外，别有他山尊。
　　仰干塞大明，俯入裂厚坤。再闻虎豹斗，屡跼风水昏。
　　高有废阁道，摧折如短辕。下有冬青林，石上走长根。
　　西崖特秀发，焕若灵芝繁。润聚金碧气，清无沙土痕。
　　忆观昆仑图，目击悬圃存。对此欲何适，默伤垂老魂。

卷218_35 「白沙渡（属剑州）」杜甫
　　畏途随长江，渡口下绝岸。差池上舟楫，杳窕入云汉。
　　天寒荒野外，日暮中流半。我马向北嘶，山猿饮相唤。
　　水清石礧礧，沙白滩漫漫。迥然洗愁辛，多病一疏散。
　　高壁抵嶔崟，洪涛越凌乱。临风独回首，揽辔复三叹。

卷218_36 「水会渡」杜甫
　　山行有常程，中夜尚未安。微月没已久，崖倾路何难。
　　大江动我前，汹若溟渤宽。篙师暗理楫，歌笑轻波澜。
　　霜浓木石滑，风急手足寒。入舟已千忧，陟巘仍万盘。
　　迥眺积水外，始知众星乾。远游令人瘦，衰疾惭加餐。

卷218_37 「飞仙阁」杜甫
　　土门山行窄，微径缘秋毫。栈云阑干峻，梯石结构牢。
　　万壑欹疏林，积阴带奔涛。寒日外澹泊，长风中怒号。
　　歇鞍在地底，始觉所历高。往来杂坐卧，人马同疲劳。
　　浮生有定分，饥饱岂可逃。叹息谓妻子，我何随汝曹。

卷218_38 「五盘（七盘岭在广元县北一名五盘栈道盘曲有五重）」杜甫
　　五盘虽云险，山色佳有馀。仰凌栈道细，俯映江木疏。
　　地僻无网罟，水清反多鱼。好鸟不妄飞，野人半巢居。
　　喜见淳朴俗，坦然心神舒。东郊尚格斗，巨猾何时除。
　　故乡有弟妹，流落随丘墟。成都万事好，岂若归吾庐。

卷218_39 「龙门阁」杜甫
　　清江下龙门，绝壁无尺土。长风驾高浪，浩浩自太古。
　　危途中萦盘，仰望垂线缕。滑石欹谁凿，浮梁袅相拄。
　　目眩陨杂花，头风吹过雨。百年不敢料，一坠那得取。
　　饱闻经瞿塘，足见度大庾。终身历艰险，恐惧从此数。

卷218_40 「石柜阁」杜甫
　　季冬日已长，山晚半天赤。蜀道多早花，江间饶奇石。
　　石柜曾波上，临虚荡高壁。清晖回群鸥，暝色带远客。
　　羁栖负幽意，感叹向绝迹。信甘孱懦婴，不独冻馁迫。
　　优游谢康乐，放浪陶彭泽。吾衰未自安，谢尔性所适。

卷218_41 「桔柏渡（在昭化县）」杜甫
　　青冥寒江渡，驾竹为长桥。竿湿烟漠漠，江永风萧萧。
　　连笮动袅娜，征衣飒飘飖.急流鸨鹢散，绝岸鼋鼍骄。
　　西辕自兹异，东逝不可要。高通荆门路，阔会沧海潮。
　　孤光隐顾眄，游子怅寂寥。无以洗心胸，前登但山椒。

卷218_42 「剑门」杜甫
　　惟天有设险，剑门天下壮。连山抱西南，石角皆北向。
　　两崖崇墉倚，刻画城郭状。一夫怒临关，百万未可傍。
　　珠玉走中原，岷峨气凄怆。三皇五帝前，鸡犬各相放。
　　后王尚柔远，职贡道已丧。至今英雄人，高视见霸王。
　　并吞与割据，极力不相让。吾将罪真宰，意欲铲叠嶂。
　　恐此复偶然，临风默惆怅。

卷218_43 「鹿头山（山上有关，在德阳县治北）」杜甫
　　鹿头何亭亭，是日慰饥渴。连山西南断，俯见千里豁。
　　游子出京华，剑门不可越。及兹险阻尽，始喜原野阔。
　　殊方昔三分，霸气曾间发。天下今一家，云端失双阙。
　　悠然想扬马，继起名硉兀。有文令人伤，何处埋尔骨。
　　纡馀脂膏地，惨澹豪侠窟。仗钺非老臣，宣风岂专达。
　　冀公柱石姿，论道邦国活。斯人亦何幸，公镇逾岁月。

卷218_44 「成都府」杜甫
　　翳翳桑榆日，照我征衣裳。我行山川异，忽在天一方。
　　但逢新人民，未卜见故乡。大江东流去，游子去日长。
　　曾城填华屋，季冬树木苍。喧然名都会，吹箫间笙簧。
　　信美无与适，侧身望川梁。鸟雀夜各归，中原杳茫茫。
　　初月出不高，众星尚争光。自古有羁旅，我何苦哀伤。

　　　　　　　　　　　　　　　　

卷二百一十九

卷219_1 「石笋行」杜甫
　　君不见益州城西门，陌上石笋双高蹲。古来相传是海眼，
　　苔藓蚀尽波涛痕。雨多往往得瑟瑟，此事恍惚难明论。
　　恐是昔时卿相墓，立石为表今仍存。惜哉俗态好蒙蔽，
　　亦如小臣媚至尊。政化错迕失大体，坐看倾危受厚恩。
　　嗟尔石笋擅虚名，后来未识犹骏奔。安得壮士掷天外，
　　使人不疑见本根。

卷219_2 「石犀行」杜甫
　　君不见秦时蜀太守，刻石立作三犀牛。自古虽有厌胜法，
　　天生江水向东流。蜀人矜夸一千载，泛溢不近张仪楼。
　　今年灌口损户口，此事或恐为神羞。终藉堤防出众力，
　　高拥木石当清秋。先王作法皆正道，鬼怪何得参人谋。
　　嗟尔三犀不经济，缺讹只与长川逝。但见元气常调和，
　　自免洪涛恣凋瘵。安得壮士提天纲，再平水土犀奔茫。

卷219_3 「杜鹃行」杜甫
　　君不见昔日蜀天子，化作杜鹃似老乌。寄巢生子不自啄，
　　群鸟至今与哺雏。虽同君臣有旧礼，骨肉满眼身羁孤。
　　业工窜伏深树里，四月五月偏号呼。其声哀痛口流血，
　　所诉何事常区区。尔岂摧残始发愤，羞带羽翮伤形愚。
　　苍天变化谁料得，万事反覆何所无。万事反覆何所无，
　　岂忆当殿群臣趋。

卷219_4 「赠蜀僧闾丘师兄」杜甫
　　大师铜梁秀，籍籍名家孙。呜呼先博士，炳灵精气奔。
　　惟昔武皇后，临轩御乾坤。多士尽儒冠，墨客蔼云屯。
　　当时上紫殿，不独卿相尊。世传闾丘笔，峻极逾昆仑。
　　凤藏丹霄暮，龙去白水浑。青荧雪岭东，碑碣旧制存。
　　斯文散都邑，高价越玙璠.晚看作者意，妙绝与谁论。
　　吾祖诗冠古，同年蒙主恩。豫章夹日月，岁久空深根。
　　小子思疏阔，岂能达词门。穷愁一挥泪，相遇即诸昆。
　　我住锦官城，兄居祇树园。地近慰旅愁，往来当丘樊。
　　天涯歇滞雨，粳稻卧不翻。漂然薄游倦，始与道侣敦。
　　景晏步修廊，而无车马喧。夜阑接软语，落月如金盆。
　　漠漠世界黑，驱车争夺繁。惟有摩尼珠，可照浊水源。

卷219_5 「泛溪」杜甫
　　落景下高堂，进舟泛回溪。谁谓筑居小，未尽乔木西。
　　远郊信荒僻，秋色有馀凄。练练峰上雪，纤纤云表霓。
　　童戏左右岸，罟弋毕提携。翻倒荷芰乱，指挥径路迷。
　　得鱼已割鳞，采藕不洗泥。人情逐鲜美，物贱事已睽。
　　吾村霭暝姿，异舍鸡亦栖。萧条欲何适，出处无可齐。
　　衣上见新月，霜中登故畦。浊醪自初熟，东城多鼓鼙。

卷219_6 「题壁画马歌（一作题壁上韦偃画歌。偃京兆人善画马）」杜甫
　　韦侯别我有所适，知我怜君画无敌。戏拈秃笔扫骅骝，
　　欻见骐驎出东壁。一匹龁草一匹嘶，坐看千里当霜蹄。
　　时危安得真致此，与人同生亦同死。

卷219_7 「戏题画山水图歌（一本题下有王宰二字。宰，蜀人）」杜甫
　　十日画一水，五日画一石。能事不受相促迫，
　　王宰始肯留真迹。壮哉昆仑方壶图，挂君高堂之素壁。
　　巴陵洞庭日本东，赤岸水与银河通，中有云气随飞龙。
　　舟人渔子入浦溆，山木尽亚洪涛风。尤工远势古莫比，
　　咫尺应须论万里。焉得并州快剪刀，翦取吴松半江水。

卷219_8 「题李尊师松树障子歌」杜甫
　　老夫清晨梳白头，玄都道士来相访。握发呼儿延入户，
　　手提新画青松障。障子松林静杳冥，凭轩忽若无丹青。
　　阴崖却承霜雪干，偃盖反走虬龙形。老夫平生好奇古，
　　对此兴与精灵聚。已知仙客意相亲，更觉良工心独苦。
　　松下丈人巾屦同，偶坐似是商山翁。怅望聊歌紫芝曲，
　　时危惨澹来悲风。

卷219_9 「戏为双松图歌（韦偃画）」杜甫
　　天下几人画古松，毕宏已老韦偃少。绝笔长风起纤末，
　　满堂动色嗟神妙。两株惨裂苔藓皮，屈铁交错回高枝。
　　白摧朽骨龙虎死，黑入太阴雷雨垂，松根胡僧憩寂寞，
　　庞眉皓首无住著。偏袒右肩露双脚，叶里松子僧前落。
　　韦侯韦侯数相见，我有一匹好东绢，重之不减锦绣段。
　　已令拂拭光凌乱，请公放笔为直干。

卷219_10 「投简成、华两县诸子」杜甫
　　赤县官曹拥材杰，软裘快马当冰雪。长安苦寒谁独悲，
　　杜陵野老骨欲折。南山豆苗早荒秽，青门瓜地新冻裂。
　　乡里儿童项领成，朝廷故旧礼数绝。自然弃掷与时异，
　　况乃疏顽临事拙。饥卧动即向一旬，敝裘何啻联百结。
　　君不见空墙日色晚，此老无声泪垂血。

卷219_11 「徐卿二子歌」杜甫
　　君不见徐卿二子生绝奇，感应吉梦相追随。
　　孔子释氏亲抱送，并是天上麒麟儿。大儿九龄色清澈，
　　秋水为神玉为骨。小儿五岁气食牛，满堂宾客皆回头。
　　吾知徐公百不忧，积善衮衮生公侯。
　　丈夫生儿有如此二雏者，名位岂肯卑微休。

卷219_12 「病柏」杜甫
　　有柏生崇冈，童童状车盖。偃蹙龙虎姿，主当风云会。
　　神明依正直，故老多再拜。岂知千年根，中路颜色坏。
　　出非不得地，蟠据亦高大。岁寒忽无凭，日夜柯叶改。
　　丹凤领九雏，哀鸣翔其外。鸱鸮志意满，养子穿穴内。
　　客从何乡来，伫立久吁怪。静求元精理，浩荡难倚赖。

卷219_13 「病橘」杜甫
　　群橘少生意，虽多亦奚为。惜哉结实小，酸涩如棠梨。
　　剖之尽蠹虫，采掇爽其宜。纷然不适口，岂只存其皮。
　　萧萧半死叶，未忍别故枝。玄冬霜雪积，况乃回风吹。
　　尝闻蓬莱殿，罗列潇湘姿。此物岁不稔，玉食失光辉。
　　寇盗尚凭陵，当君减膳时。汝病是天意，吾谂罪有司。
　　忆昔南海使，奔腾献荔支。百马死山谷，到今耆旧悲。

卷219_14 「枯棕」杜甫
　　蜀门多棕榈，高者十八九。其皮割剥甚，虽众亦易朽。
　　徒布如云叶，青黄岁寒后。交横集斧斤，凋丧先蒲柳。
　　伤时苦军乏，一物官尽取。嗟尔江汉人，生成复何有。
　　有同枯棕木，使我沈叹久。死者即已休，生者何自守。
　　啾啾黄雀啅，侧见寒蓬走。念尔形影干，摧残没藜莠。

卷219_15 「枯楠」杜甫
　　楩楠枯峥嵘，乡党皆莫记。不知几百岁，惨惨无生意。
　　上枝摩皇天，下根蟠厚地。巨围雷霆坼，万孔虫蚁萃。
　　冻雨落流胶，冲风夺佳气。白鹄遂不来，天鸡为愁思。
　　犹含栋梁具，无复霄汉志。良工古昔少，识者出涕泪。
　　种榆水中央，成长何容易。截承金露盘，袅袅不自畏。

卷219_16 「丽春」杜甫
　　百草竞春华，丽春应最胜。少须好颜色，多漫枝条剩。
　　纷纷桃李枝，处处总能移。如何贵此重，却怕有人知。

卷219_17 「丈人山（山在青城县北，黄帝封青城山为五岳丈人）」杜甫
　　自为青城客，不唾青城地。为爱丈人山，丹梯近幽意。
　　丈人祠西佳气浓，缘云拟住最高峰。扫除白发黄精在，
　　君看他时冰雪容。

卷219_18 「百忧集行（王筠诗百忧俱集断人肠）」杜甫
　　忆年十五心尚孩，健如黄犊走复来。庭前八月梨枣熟，
　　一日上树能千回。即今倏忽已五十，坐卧只多少行立。
　　强将笑语供主人，悲见生涯百忧集。入门依旧四壁空，
　　老妻睹我颜色同。痴儿未知父子礼，叫怒索饭啼门东。

卷219_19 「戏作花卿歌」杜甫
　　成都猛将有花卿，学语小儿知姓名。用如快鹘风火生，
　　见贼唯多身始轻。绵州副使著柘黄，我卿扫除即日平。
　　子章髑髅血模糊，手提掷还崔大夫。李侯重有此节度，
　　人道我卿绝世无。既称绝世无，天子何不唤取守京都。

卷219_20 「入奏行，赠西山检察使窦侍御」杜甫
　　窦侍御，骥之子，凤之雏。年未三十忠义俱，骨鲠绝代无。
　　炯如一段清冰出万壑，置在迎风寒露之玉壶。
　　蔗浆归厨金碗冻，洗涤烦热足以宁君躯。
　　政用疏通合典则，戚联豪贵耽文儒。兵革未息人未苏，
　　天子亦念西南隅。吐蕃凭陵气颇粗，窦氏检察应时须。
　　运粮绳桥壮士喜，斩木火井穷猿呼。八州刺史思一战，
　　三城守边却可图。此行入奏计未小，密奉圣旨恩宜殊。
　　绣衣春当霄汉立，彩服日向庭闱趋。省郎京尹必俯拾，
　　江花未落还成都。江花未落还成都，肯访浣花老翁无。
　　为君酤酒满眼酤，与奴白饭马青刍。

卷219_21 「楠树为风雨所拔叹」杜甫
　　倚江楠树草堂前，故老相传二百年。诛茅卜居总为此，
　　五月仿佛闻寒蝉。东南飘风动地至，江翻石走流云气。
　　干排雷雨犹力争，根断泉源岂天意。沧波老树性所爱，
　　浦上童童一青盖。野客频留惧雪霜，行人不过听竽籁。
　　虎倒龙颠委榛棘，泪痕血点垂胸臆。我有新诗何处吟，
　　草堂自此无颜色。

卷219_22 「茅屋为秋风所破歌」杜甫
　　八月秋高风怒号，卷我屋上三重茅。茅飞度江洒江郊，
　　高者挂罥长林梢，下者飘转沉塘坳。南村群童欺我老无力，
　　忍能对面为盗贼，公然抱茅入竹去。唇焦口燥呼不得，
　　归来倚杖自叹息。俄顷风定云墨色，秋天漠漠向昏黑。
　　布衾多年冷似铁，骄儿恶卧踏里裂。床床屋漏无干处，
　　雨脚如麻未断绝。自经丧乱少睡眠，长夜沾湿何由彻。
　　安得广厦千万间，大庇天下寒士俱欢颜，风雨不动安如山。
　　呜呼何时眼前突兀见此屋，吾庐独破受冻死亦足。

卷219_23 「大雨」杜甫
　　西蜀冬不雪，春农尚嗷嗷。上天回哀眷，朱夏云郁陶。
　　执热乃沸鼎，纤絺成缊袍。风雷飒万里，霈泽施蓬蒿。
　　敢辞茅苇漏，已喜黍豆高。三日无行人，二江声怒号。
　　流恶邑里清，矧兹远江皋。荒庭步鹳鹤，隐几望波涛。
　　沉疴聚药饵，顿忘所进劳。则知润物功，可以贷不毛。
　　阴色静陇亩，劝耕自官曹。四邻耒耜出，何必吾家操。

卷219_24 「溪涨」杜甫
　　当时浣花桥，溪水才尺馀。白石明可把，水中有行车。
　　秋夏忽泛溢，岂惟入吾庐。蛟龙亦狼狈，况是鳖与鱼。
　　兹晨已半落，归路跬步疏。马嘶未敢动，前有深填淤。
　　青青屋东麻，散乱床上书。不意远山雨，夜来复何如。
　　我游都市间，晚憩必村墟。乃知久行客，终日思其居。

卷219_25 「戏赠友二首」杜甫
　　元年建巳月，郎有焦校书。自夸足膂力，能骑生马驹。
　　一朝被马踏，唇裂版齿无。壮心不肯已，欲得东擒胡。
　　元年建巳月，官有王司直。马惊折左臂，骨折面如墨。
　　驽骀漫深泥，何不避雨色。劝君休叹恨，未必不为福。

卷219_26 「遭田父泥饮美严中丞」杜甫
　　步屟随春风，村村自花柳。田翁逼社日，邀我尝春酒。
　　酒酣夸新尹，畜眼未见有。回头指大男，渠是弓弩手。
　　名在飞骑籍，长番岁时久。前日放营农，辛苦救衰朽。
　　差科死则已，誓不举家走。今年大作社，拾遗能住否。
　　叫妇开大瓶，盆中为吾取。感此气扬扬，须知风化首。
　　语多虽杂乱，说尹终在口。朝来偶然出，自卯将及酉。
　　久客惜人情，如何拒邻叟。高声索果栗，欲起时被肘。
　　指挥过无礼，未觉村野丑。月出遮我留，仍嗔问升斗。

卷219_27 「喜雨」杜甫
　　春旱天地昏，日色赤如血。农事都已休，兵戈况骚屑。
　　巴人困军须，恸哭厚土热。沧江夜来雨，真宰罪一雪。
　　谷根小苏息，沴气终不灭。何由见宁岁，解我忧思结。
　　峥嵘群山云，交会未断绝。安得鞭雷公，滂沱洗吴越。

卷219_28 「渔阳」杜甫
　　渔阳突骑犹精锐，赫赫雍王都节制。猛将飘然恐后时，
　　本朝不入非高计。禄山北筑雄武城，旧防败走归其营。
　　系书请问燕耆旧，今日何须十万兵。

卷219_29 「天边行」杜甫
　　天边老人归未得，日暮东临大江哭。陇右河源不种田，
　　胡骑羌兵入巴蜀。洪涛滔天风拔木，前飞秃鹙后鸿鹄。
　　九度附书向洛阳，十年骨肉无消息。

卷219_30 「大麦行」杜甫
　　大麦干枯小麦黄，妇女行泣夫走藏。东至集壁西梁洋，
　　问谁腰镰胡与羌。岂无蜀兵三千人，部领辛苦江山长。
　　安得如鸟有羽翅，托身白云还故乡。

卷219_31 「苦战行」杜甫
　　苦战身死马将军，自云伏波之子孙。干戈未定失壮士，
　　使我叹恨伤精魂。去年江南讨狂贼，临江把臂难再得。
　　别时孤云今不飞，时独看云泪横臆。

卷219_32 「去秋行」杜甫
　　去秋涪江木落时，臂枪走马谁家儿。到今不知白骨处，
　　部曲有去皆无归。遂州城中汉节在，遂州城外巴人稀。
　　战场冤魂每夜哭，空令野营猛士悲。

卷219_33 「述古三首」杜甫
　　赤骥顿长缨，非无万里姿。悲鸣泪至地，为问驭者谁。
　　凤凰从东来，何意复高飞。竹花不结实，念子忍朝饥。
　　古时君臣合，可以物理推。贤人识定分，进退固其宜。
　　市人日中集，于利竞锥刀。置膏烈火上，哀哀自煎熬。
　　农人望岁稔，相率除蓬蒿。所务谷为本，邪赢无乃劳。
　　舜举十六相，身尊道何高。秦时任商鞅，法令如牛毛。
　　汉光得天下，祚永固有开。岂惟高祖圣，功自萧曹来。
　　经纶中兴业，何代无长才。吾慕寇邓勋，济时信良哉。
　　耿贾亦宗臣，羽翼共裴回。休运终四百，图画在云台。

　　　　　　　　　　　　　　　　

卷二百二十

卷220_1 「观打鱼歌」杜甫
　　绵州江水之东津，鲂鱼鱍鱍色胜银。渔人漾舟沈大网，
　　截江一拥数百鳞。众鱼常才尽却弃，赤鲤腾出如有神。
　　潜龙无声老蛟怒，回风飒飒吹沙尘。饔子左右挥双刀，
　　脍飞金盘白雪高。徐州秃尾不足忆，汉阴槎头远遁逃。
　　鲂鱼肥美知第一，既饱欢娱亦萧瑟。君不见朝来割素鬐，
　　咫尺波涛永相失。

卷220_2 「又观打鱼」杜甫
　　苍江鱼子清晨集，设网提纲万鱼急。能者操舟疾若风，
　　撑突波涛挺叉入。小鱼脱漏不可记，半死半生犹戢戢。
　　大鱼伤损皆垂头，屈强泥沙有时立。东津观鱼已再来，
　　主人罢鲙还倾杯。日暮蛟龙改窟穴，山根鳣鲔随云雷。
　　干戈兵革斗未止，凤凰麒麟安在哉。吾徒胡为纵此乐，
　　暴殄天物圣所哀。

卷220_3 「越王楼歌（太宗子越王贞为绵州刺史，作台于州城西北）」杜甫
　　绵州州府何磊落，显庆年中越王作。孤城西北起高楼，
　　碧瓦朱甍照城郭。楼下长江百丈清，山头落日半轮明。
　　君王旧迹今人赏，转见千秋万古情。

卷220_4 「海棕行」杜甫
　　左绵公馆清江濆，海棕一株高入云。龙鳞犀甲相错落，
　　苍棱白皮十抱文。自是众木乱纷纷，海棕焉知身出群。
　　移栽北辰不可得，时有西域胡僧识。

卷220_5 「姜楚公画角鹰歌」杜甫
　　楚公画鹰鹰戴角，杀气森森到幽朔。观者贪愁掣臂飞，
　　画师不是无心学。此鹰写真在左绵，却嗟真骨遂虚传。
　　梁间燕雀休惊怕，亦未抟空上九天。

卷220_6 「相逢歌赠严二别驾（一作严别驾相逢歌）」杜甫
　　我行入东川，十步一回首。成都乱罢气萧飒，
　　浣花草堂亦何有。梓中豪俊大者谁，本州从事知名久。
　　把臂开尊饮我酒，酒酣击剑蛟龙吼。乌帽拂尘青螺粟，
　　紫衣将炙绯衣走。铜盘烧蜡光吐日，夜如何其初促膝。
　　黄昏始扣主人门，谁谓俄顷胶在漆。万事尽付形骸外，
　　百年未见欢娱毕。神倾意豁真佳士，久客多忧今愈疾。
　　高视乾坤又可愁，一躯交态同悠悠。垂老遇君未恨晚，
　　似君须向古人求。

卷220_7 「光禄坂行」杜甫
　　山行落日下绝壁，西望千山万山赤。树枝有鸟乱鸣时，
　　暝色无人独归客。马惊不忧深谷坠，草动只怕长弓射。
　　安得更似开元中，道路即今多拥隔。

卷220_8 「冬到金华山观，因得故拾遗陈公学堂遗迹」杜甫
　　涪右众山内，金华紫崔嵬。上有蔚蓝天，垂光抱琼台。
　　系舟接绝壁，杖策穷萦回。四顾俯层巅，澹然川谷开。
　　雪岭日色死，霜鸿有馀哀。焚香玉女跪，雾里仙人来。
　　陈公读书堂，石柱仄青苔。悲风为我起，激烈伤雄才。

卷220_9 「陈拾遗故宅（宅在射洪县东七里东武山下）」杜甫
　　拾遗平昔居，大屋尚修椽。悠扬荒山日，惨澹故园烟。
　　位下曷足伤，所贵者圣贤。有才继骚雅，哲匠不比肩。
　　公生扬马后，名与日月悬。同游英俊人，多秉辅佐权。
　　彦昭超玉价，郭振起通泉。到今素壁滑，洒翰银钩连。
　　盛事会一时，此堂岂千年。终古立忠义，感遇有遗编。

卷220_10 「谒文公上方」杜甫
　　野寺隐乔木，山僧高下居。石门日色异，绛气横扶疏。
　　窈窕入风磴，长芦纷卷舒。庭前猛虎卧，遂得文公庐。
　　俯视万家邑，烟尘对阶除。吾师雨花外，不下十年馀。
　　长者自布金，禅龛只晏如。大珠脱玷翳，白月当空虚。
　　甫也南北人，芜蔓少耘锄。久遭诗酒污，何事忝簪裾。
　　王侯与蝼蚁，同尽随丘墟。愿闻第一义，回向心地初。
　　金篦刮眼膜，价重百车渠。无生有汲引，兹理傥吹嘘。

卷220_11 「奉赠射洪李四丈（明甫）」杜甫
　　丈人屋上乌，人好乌亦好。人生意气豁，不在相逢早。
　　南京乱初定，所向邑枯槁。游子无根株，茅斋付秋草。
　　东征下月峡，挂席穷海岛。万里须十金，妻孥未相保。
　　苍茫风尘际，蹭蹬骐驎老。志士怀感伤，心胸已倾倒。

卷220_12 「早发射洪县南途中作」杜甫
　　将老忧贫窭，筋力岂能及。征途乃侵星，得使诸病入。
　　鄙人寡道气，在困无独立。俶装逐徒旅，达曙凌险涩。
　　寒日出雾迟，清江转山急。仆夫行不进，驽马若维絷。
　　汀洲稍疏散，风景开怏悒。空慰所尚怀，终非曩游集。
　　衰颜偶一破，胜事难屡挹。茫然阮籍途，更洒杨朱泣。

卷220_13 「通泉驿南去通泉县十五里山水作」杜甫
　　溪行衣自湿，亭午气始散。冬温蚊蚋在，人远凫鸭乱。
　　登顿生曾阴，欹倾出高岸。驿楼衰柳侧，县郭轻烟畔。
　　一川何绮丽，尽目穷壮观。山色远寂寞，江光夕滋漫。
　　伤时愧孔父，去国同王粲。我生苦飘零，所历有嗟叹。

卷220_14 「过郭代公故宅」杜甫
　　豪俊初未遇，其迹或脱略。代公尉通泉，放意何自若。
　　及夫登衮冕，直气森喷薄。磊落见异人，岂伊常情度。
　　定策神龙后，宫中翕清廓。俄顷辨尊亲，指挥存顾托。
　　群公有惭色，王室无削弱。迥出名臣上，丹青照台阁。
　　我行得遗迹，池馆皆疏凿。壮公临事断，顾步涕横落。
　　高咏宝剑篇，神交付冥漠。

卷220_15 「观薛稷少保书画壁」杜甫
　　少保有古风，得之陕郊篇。惜哉功名忤，但见书画传。
　　我游梓州东，遗迹涪江边。画藏青莲界，书入金榜悬。
　　仰看垂露姿，不崩亦不骞。郁郁三大字，蛟龙岌相缠。
　　又挥西方变，发地扶屋椽。惨澹壁飞动，到今色未填。
　　此行叠壮观，郭薛俱才贤。不知百载后，谁复来通泉。

卷220_16 「通泉县署屋壁后薛少保画鹤」杜甫
　　薛公十一鹤，皆写青田真。画色久欲尽，苍然犹出尘。
　　低昂各有意，磊落如长人。佳此志气远，岂惟粉墨新。
　　万里不以力，群游森会神。威迟白凤态，非是仓庚邻。
　　高堂未倾覆，常得慰嘉宾。曝露墙壁外，终嗟风雨频。
　　赤霄有真骨，耻饮洿池津。冥冥任所往，脱略谁能驯。

卷220_17 「陪王侍御同登东山最高顶宴姚通泉，晚携酒泛江」杜甫
　　姚公美政谁与俦，不减昔时陈太丘。邑中上客有柱史，
　　多暇日陪骢马游。东山高顶罗珍羞，下顾城郭销我忧。
　　清江白日落欲尽，复携美人登彩舟。笛声愤怨哀中流，
　　妙舞逶迤夜未休。灯前往往大鱼出，听曲低昂如有求。
　　三更风起寒浪涌，取乐喧呼觉船重。满空星河光破碎，
　　四座宾客色不动。请公临深莫相违，回船罢酒上马归。
　　人生欢会岂有极，无使霜过沾人衣。

卷220_18 「春日戏题恼郝使君兄」杜甫
　　使君意气凌青霄，忆昨欢娱常见招。细马时鸣金騕褭，
　　佳人屡出董娇饶。东流江水西飞燕，可惜春光不相见。
　　愿携王赵两红颜，再骋肌肤如素练。通泉百里近梓州，
　　请公一来开我愁。舞处重看花满面，尊前还有锦缠头。

卷220_19 「短歌行，赠王郎司直」杜甫
　　王郎酒酣拔剑斫地歌莫哀，我能拔尔抑塞磊落之奇才。
　　豫章翻风白日动，鲸鱼跋浪沧溟开。且脱佩剑休裴回，
　　西得诸侯棹锦水。欲向何门趿珠履，仲宣楼头春色深。
　　青眼高歌望吾子，眼中之人吾老矣。

卷220_20 「短歌行，送祁录事归合州，因寄苏使君」杜甫
　　前者途中一相见，人事经年记君面。后生相动何寂寥，
　　君有长才不贫贱。君今起柁春江流，余亦沙边具小舟。
　　幸为达书贤府主，江花未尽会江楼。

卷220_21 「陪章留后惠义寺饯嘉州崔都督赴州」杜甫
　　中军待上客，令肃事有恒。前驱入宝地，祖帐飘金绳。
　　南陌既留欢，兹山亦深登。清闻树杪磬，远谒云端僧。
　　回策匪新岸，所攀仍旧藤。耳激洞门飙，目存寒谷冰。
　　出尘閟轨躅，毕景遗炎蒸。永愿坐长夏，将衰栖大乘。
　　羁旅惜宴会，艰难怀友朋。劳生共几何，离恨兼相仍。

卷220_22 「将适吴楚，留别章使君留后，兼幕府诸公，得柳字」杜甫
　　我来入蜀门，岁月亦已久。岂惟长儿童，自觉成老丑。
　　常恐性坦率，失身为杯酒。近辞痛饮徒，折节万夫后。
　　昔如纵壑鱼，今如丧家狗。既无游方恋，行止复何有。
　　相逢半新故，取别随薄厚。不意青草湖，扁舟落吾手。
　　眷眷章梓州，开筵俯高柳。楼前出骑马，帐下罗宾友。
　　健儿簸红旗，此乐或难朽。日车隐昆仑，鸟雀噪户牖。
　　波涛未足畏，三峡徒雷吼。所忧盗贼多，重见衣冠走。
　　中原消息断，黄屋今安否。终作适荆蛮，安排用庄叟。
　　随云拜东皇，挂席上南斗。有使即寄书，无使长回首。

卷220_23 「山寺（得开字，章留后同游）」杜甫
　　野寺根石壁，诸龛遍崔嵬。前佛不复辨，百身一莓苔。
　　虽有古殿存，世尊亦尘埃。如闻龙象泣，足令信者哀。
　　使君骑紫马，捧拥从西来。树羽静千里，临江久裴回。
　　山僧衣蓝缕，告诉栋梁摧。公为顾宾徒，咄嗟檀施开。
　　吾知多罗树，却倚莲华台。诸天必欢喜，鬼物无嫌猜。
　　以兹抚士卒，孰曰非周才。穷子失净处，高人忧祸胎。
　　岁晏风破肉，荒林寒可回。思量入道苦，自哂同婴孩。

卷220_24 「棕拂子」杜甫
　　棕拂且薄陋，岂知身效能。不堪代白羽，有足除苍蝇。
　　荧荧金错刀，擢擢朱丝绳。非独颜色好，亦用顾盼称。
　　吾老抱疾病，家贫卧炎蒸。咂肤倦扑灭，赖尔甘服膺。
　　物微世竞弃，义在谁肯征。三岁清秋至，未敢阙缄藤。

卷220_25 「桃竹杖引，赠章留后（竹兼可为簟，名桃笙）」杜甫
　　江心蟠石生桃竹，苍波喷浸尺度足。斩根削皮如紫玉，
　　江妃水仙惜不得。梓潼使君开一束，满堂宾客皆叹息。
　　怜我老病赠两茎，出入爪甲铿有声。老夫复欲东南征，
　　乘涛鼓枻白帝城。路幽必为鬼神夺，拔剑或与蛟龙争。
　　重为告曰：杖兮杖兮，尔之生也甚正直，
　　慎勿见水踊跃学变化为龙。使我不得尔之扶持，
　　灭迹于君山湖上之青峰。噫，风尘澒洞兮豺虎咬人，
　　忽失双杖兮吾将曷从。

卷220_26 「寄题江外草堂（梓州作，寄成都故居）」杜甫
　　我生性放诞，雅欲逃自然。嗜酒爱风竹，卜居必林泉。
　　遭乱到蜀江，卧疴遣所便。诛茅初一亩，广地方连延。
　　经营上元始，断手宝应年。敢谋土木丽，自觉面势坚。
　　台亭随高下，敞豁当清川。虽有会心侣，数能同钓船。
　　干戈未偃息，安得酣歌眠。蛟龙无定窟，黄鹄摩苍天。
　　古来达士志，宁受外物牵。顾惟鲁钝姿，岂识悔吝先。
　　偶携老妻去，惨澹凌风烟。事迹无固必，幽贞愧双全。
　　尚念四小松，蔓草易拘缠。霜骨不甚长，永为邻里怜。

卷220_27 「韦讽录事宅观曹将军画马图」杜甫
　　国初已来画鞍马，神妙独数江都王。将军得名三十载，
　　人间又见真乘黄。曾貌先帝照夜白，龙池十日飞霹雳。
　　内府殷红马脑碗，婕妤传诏才人索。碗赐将军拜舞归，
　　轻纨细绮相追飞。贵戚权门得笔迹，始觉屏障生光辉。
　　昔日太宗拳毛騧，近时郭家师子花。今之新图有二马，
　　复令识者久叹嗟。此皆骑战一敌万，缟素漠漠开风沙。
　　其馀七匹亦殊绝，迥若寒空动烟雪。霜蹄蹴踏长楸间，
　　马官厮养森成列。可怜九马争神骏，顾视清高气深稳。
　　借问苦心爱者谁，后有韦讽前支遁。忆昔巡幸新丰宫，
　　翠华拂天来向东。腾骧磊落三万匹，皆与此图筋骨同。
　　自从献宝朝河宗，无复射蛟江水中。
　　君不见金粟堆前松柏里，龙媒去尽鸟呼风。

卷220_28 「送韦讽上阆州录事参军」杜甫
　　国步犹艰难，兵革未衰息。万方哀嗷嗷，十载供军食。
　　庶官务割剥，不暇忧反侧。诛求何多门，贤者贵为德。
　　韦生富春秋，洞彻有清识。操持纪纲地，喜见朱丝直。
　　当令豪夺吏，自此无颜色。必若救疮痍，先应去蟊贼。
　　挥泪临大江，高天意凄恻。行行树佳政，慰我深相忆。

卷220_29 「丹青引，赠曹将军霸」杜甫
　　将军魏武之子孙，于今为庶为清门。英雄割据虽已矣，
　　文彩风流犹尚存。学书初学卫夫人，但恨无过王右军。
　　丹青不知老将至，富贵于我如浮云。开元之中常引见，
　　承恩数上南熏殿。凌烟功臣少颜色，将军下笔开生面。
　　良相头上进贤冠，猛将腰间大羽箭。褒公鄂公毛发动，
　　英姿飒爽来酣战。先帝天马玉花骢，画工如山貌不同。
　　是日牵来赤墀下，迥立阊阖生长风。诏谓将军拂绢素，
　　意匠惨澹经营中。斯须九重真龙出，一洗万古凡马空。
　　玉花却在御榻上，榻上庭前屹相向。至尊含笑催赐金，
　　圉人太仆皆惆怅。弟子韩幹早入室，亦能画马穷殊相。
　　幹惟画肉不画骨，忍使骅骝气凋丧。将军画善盖有神，
　　必逢佳士亦写真。即今飘泊干戈际，屡貌寻常行路人。
　　途穷反遭俗眼白，世上未有如公贫。但看古来盛名下，
　　终日坎壈缠其身。

卷220_30 「阆州东楼筵，奉送十一舅往青城县，得昏字」杜甫
　　曾城有高楼，制古丹雘存。迢迢百馀尺，豁达开四门。
　　虽有车马客，而无人世喧。游目俯大江，列筵慰别魂。
　　是时秋冬交，节往颜色昏。天寒鸟兽休，霜露在草根。
　　今我送舅氏，万感集清尊。岂伊山川间，回首盗贼繁。
　　高贤意不暇，王命久崩奔。临风欲恸哭，声出已复吞。

卷220_31 「严氏溪放歌行（溪在阆州东百馀里）」杜甫
　　天下甲马未尽销，岂免沟壑常漂漂。剑南岁月不可度，
　　边头公卿仍独骄。费心姑息是一役，肥肉大酒徒相要。
　　呜呼古人已粪土，独觉志士甘渔樵。况我飘转无定所，
　　终日戚戚忍羁旅。秋宿霜溪素月高，喜得与子长夜语。
　　东游西还力实倦，从此将身更何许。知子松根长茯苓，
　　迟暮有意来同煮。

卷220_32 「南池（在阆中县东南，即彭道将鱼池）」杜甫
　　峥嵘巴阆间，所向尽山谷。安知有苍池，万顷浸坤轴。
　　呀然阆城南，枕带巴江腹。芰荷入异县，粳稻共比屋。
　　皇天不无意，美利戒止足。高田失西成，此物颇丰熟。
　　清源多众鱼，远岸富乔木。独叹枫香林，春时好颜色。
　　南有汉王祠，终朝走巫祝。歌舞散灵衣，荒哉旧风俗。
　　高堂亦明王，魂魄犹正直。不应空陂上，缥缈亲酒食。
　　淫祀自古昔，非唯一川渎。干戈浩茫茫，地僻伤极目。
　　平生江海兴，遭乱身局促。驻马问渔舟，踌躇慰羁束。

卷220_33 「发阆中」杜甫
　　前有毒蛇后猛虎，溪行尽日无村坞。江风萧萧云拂地，
　　山木惨惨天欲雨。女病妻忧归意速，秋花锦石谁复数。
　　别家三月一得书，避地何时免愁苦。

卷220_34 「寄韩谏议」杜甫
　　今我不乐思岳阳，身欲奋飞病在床。美人娟娟隔秋水，
　　濯足洞庭望八荒。鸿飞冥冥日月白，青枫叶赤天雨霜。
　　玉京群帝集北斗，或骑骐驎翳凤凰。芙蓉旌旗烟雾乐，
　　影动倒景摇潇湘。星宫之君醉琼浆，羽人稀少不在旁。
　　似闻昨者赤松子，恐是汉代韩张良。昔随刘氏定长安，
　　帷幄未改神惨伤。国家成败吾岂敢，色难腥腐餐风香。
　　周南留滞古所惜，南极老人应寿昌。美人胡为隔秋水，
　　焉得置之贡玉堂。

卷220_35 「忆昔二首」杜甫
　　忆昔先皇巡朔方，千乘万骑入咸阳。阴山骄子汗血马，
　　长驱东胡胡走藏。邺城反覆不足怪，关中小儿坏纪纲，
　　张后不乐上为忙。至今今上犹拨乱，劳身焦思补四方。
　　我昔近侍叨奉引，出兵整肃不可当。为留猛士守未央，
　　致使岐雍防西羌。犬戎直来坐御林，百官跣足随天王。
　　愿见北地傅介子，老儒不用尚书郎。
　　忆昔开元全盛日，小邑犹藏万家室。稻米流脂粟米白，
　　公私仓廪俱丰实。九州道路无豺虎，远行不劳吉日出。
　　齐纨鲁缟车班班，男耕女桑不相失。宫中圣人奏云门，
　　天下朋友皆胶漆。百馀年间未灾变，叔孙礼乐萧何律。
　　岂闻一绢直万钱，有田种谷今流血。洛阳宫殿烧焚尽，
　　宗庙新除狐兔穴。伤心不忍问耆旧，复恐初从乱离说。
　　小臣鲁钝无所能，朝廷记识蒙禄秩。周宣中兴望我皇，
　　洒血江汉身衰疾。

卷220_36 「冬狩行（时梓州刺史章彝兼侍御史留后东川）」杜甫
　　君不见东川节度兵马雄，校猎亦似观成功。
　　夜发猛士三千人，清晨合围步骤同。禽兽已毙十七八，
　　杀声落日回苍穹。幕前生致九青兕，骆驼pI峞垂玄熊。
　　东西南北百里间，仿佛蹴踏寒山空。有鸟名鸲鹆，
　　力不能高飞逐走蓬。肉味不足登鼎俎，何为见羁虞罗中。
　　春蒐冬狩侯得同，使君五马一马骢。况今摄行大将权，
　　号令颇有前贤风。飘然时危一老翁，十年厌见旌旗红。
　　喜君士卒甚整肃，为我回辔擒西戎。草中狐兔尽何益，
　　天子不在咸阳宫。朝廷虽无幽王祸，得不哀痛尘再蒙。
　　呜呼，得不哀痛尘再蒙。

卷220_37 「自平」杜甫
　　自平宫中吕太一，收珠南海千馀日。近供生犀翡翠稀，
　　复恐征戎干戈密。蛮溪豪族小动摇，世封刺史非时朝。
　　蓬莱殿前诸主将，才如伏波不得骄。

卷220_38 「释闷」杜甫
　　四海十年不解兵，犬戎也复临咸京。失道非关出襄野，
　　扬鞭忽是过胡城。豺狼塞路人断绝。烽火照夜尸纵横。
　　天子亦应厌奔走，群公固合思升平。但恐诛求不改辙，
　　闻道嬖孽能全生。江边老翁错料事，眼暗不见风尘清。

卷220_39 「赠别贺兰铦」杜甫
　　黄雀饱野粟，群飞动荆榛。今君抱何恨，寂寞向时人。
　　老骥倦骧首，苍鹰愁易驯。高贤世未识，固合婴饥贫。
　　国步初返正，乾坤尚风尘。悲歌鬓发白，远赴湘吴春。
　　我恋岷下芋，君思千里莼。生离与死别，自古鼻酸辛。

卷220_40 「别唐十五诫，因寄礼部贾侍郎（贾至）」杜甫
　　九载一相逢，百年能几何。复为万里别，送子山之阿。
　　白鹤久同林，潜鱼本同河。未知栖集期，衰老强高歌。
　　歌罢两凄恻，六龙忽蹉跎。相视发皓白，况难驻羲和。
　　胡星坠燕地，汉将仍横戈。萧条四海内，人少豺虎多。
　　少人慎莫投，多虎信所过。饥有易子食，兽犹畏虞罗。
　　子负经济才，天门郁嵯峨。飘摇适东周，来往若崩波。
　　南宫吾故人，白马金盘陀。雄笔映千古，见贤心靡他。
　　念子善师事，岁寒守旧柯。为吾谢贾公，病肺卧江沱。

卷220_41 「阆山歌」杜甫
　　阆州城东灵山白，阆州城北玉台碧。松浮欲尽不尽云，
　　江动将崩未崩石。那知根无鬼神会，已觉气与嵩华敌。
　　中原格斗且未归，应结茅斋看青壁。

卷220_42 「阆水歌」杜甫
　　嘉陵江色何所似，石黛碧玉相因依。正怜日破浪花出，
　　更复春从沙际归。巴童荡桨欹侧过，水鸡衔鱼来去飞。
　　阆中胜事可肠断，阆州城南天下稀。

卷220_43 「草堂」杜甫
　　昔我去草堂，蛮夷塞成都。今我归草堂，成都适无虞。
　　请陈初乱时，反复乃须臾。大将赴朝廷，群小起异图。
　　中宵斩白马，盟歃气已粗。西取邛南兵，北断剑阁隅。
　　布衣数十人，亦拥专城居。其势不两大，始闻蕃汉殊。
　　西卒却倒戈，贼臣互相诛。焉知肘腋祸，自及枭獍徒。
　　义士皆痛愤，纪纲乱相逾。一国实三公，万人欲为鱼。
　　唱和作威福，孰肯辨无辜。眼前列杻械，背后吹笙竽。
　　谈笑行杀戮，溅血满长衢。到今用钺地，风雨闻号呼。
　　鬼妾与鬼马，色悲充尔娱。国家法令在，此又足惊吁。
　　贱子且奔走，三年望东吴。弧矢暗江海，难为游五湖。
　　不忍竟舍此，复来薙榛芜。入门四松在，步屟万竹疏。
　　旧犬喜我归，低徊入衣裾。邻舍喜我归，酤酒携胡芦。
　　大官喜我来，遣骑问所须。城郭喜我来，宾客隘村墟。
　　天下尚未宁，健儿胜腐儒。飘摇风尘际，何地置老夫。
　　于时见疣赘，骨髓幸未枯。饮啄愧残生，食薇不敢馀。

卷220_44 「四松」杜甫
　　四松初移时，大抵三尺强。别来忽三载，离立如人长。
　　会看根不拔，莫计枝凋伤。幽色幸秀发，疏柯亦昂藏。
　　所插小藩篱，本亦有堤防。终然掁拨损，得吝千叶黄。
　　敢为故林主，黎庶犹未康。避贼今始归，春草满空堂。
　　览物叹衰谢，及兹慰凄凉。清风为我起，洒面若微霜。
　　足以送老姿，聊待偃盖张。我生无根带，配尔亦茫茫。
　　有情且赋诗，事迹可两忘。勿矜千载后，惨澹蟠穹苍。

卷220_45 「水槛」杜甫
　　苍江多风飙，云雨昼夜飞。茅轩驾巨浪，焉得不低垂。
　　游子久在外，门户无人持。高岸尚如谷，何伤浮柱欹。
　　扶颠有劝诫，恐贻识者嗤。既殊大厦倾，可以一木支。
　　临川视万里，何必阑槛为。人生感故物，慷慨有馀悲。

卷220_46 「破船」杜甫
　　平生江海心，宿昔具扁舟。岂惟青溪上，日傍柴门游。
　　苍皇避乱兵，缅邈怀旧丘。邻人亦已非，野竹独修修。
　　船舷不重扣，埋没已经秋。仰看西飞翼，下愧东逝流。
　　故者或可掘，新者亦易求。所悲数奔窜，白屋难久留。

卷220_47 「营屋」杜甫
　　我有阴江竹，能令朱夏寒。阴通积水内，高入浮云端。
　　甚疑鬼物凭，不顾翦伐残。东偏若面势，户牖永可安。
　　爱惜已六载，兹晨去千竿。萧萧见白日，汹汹开奔湍。
　　度堂匪华丽，养拙异考槃。草茅虽薙葺，衰疾方少宽。
　　洗然顺所适，此足代加餐。寂无斤斧响，庶遂憩息欢。

卷220_48 「除草」杜甫
　　草有害于人，曾何生阻修。其毒甚蜂虿，其多弥道周。
　　清晨步前林，江色未散忧。芒刺在我眼，焉能待高秋。
　　霜露一沾凝，蕙叶亦难留。荷锄先童稚，日入仍讨求。
　　转致水中央，岂无双钓舟。顽根易滋蔓，敢使依旧丘。
　　自兹藩篱旷，更觉松竹幽。芟夷不可阙，疾恶信如雠。

卷220_49 「扬旗」杜甫
　　江雨飒长夏，府中有馀清。我公会宾客，肃肃有异声。
　　初筵阅军装，罗列照广庭。庭空六马入，駊騀扬旗旌。
　　回回偃飞盖，熠熠迸流星。来缠风飙急，去擘山岳倾。
　　材归俯身尽，妙取略地平。虹霓就掌握，舒卷随人轻。
　　三州陷犬戎，但见西岭青。公来练猛士，欲夺天边城。
　　此堂不易升，庸蜀日已宁。吾徒且加餐，休适蛮与荆。

卷220_50 「太子张舍人遗织成褥段」杜甫
　　客从西北来，遗我翠织成。开缄风涛涌，中有掉尾鲸。
　　逶迤罗水族，琐细不足名。客云充君褥，承君终宴荣。
　　空堂魑魅走，高枕形神清。领客珍重意，顾我非公卿。
　　留之惧不祥，施之混柴荆。服饰定尊卑，大哉万古程。
　　今我一贱老，裋褐更无营。煌煌珠宫物，寝处祸所婴。
　　叹息当路子，干戈尚纵横。掌握有权柄，衣马自肥轻。
　　李鼎死岐阳，实以骄贵盈。来瑱赐自尽，气豪直阻兵。
　　皆闻黄金多，坐见悔吝生。奈何田舍翁，受此厚贶情。
　　锦鲸卷还客，始觉心和平。振我粗席尘，愧客茹藜羹。

卷220_51 「莫相疑行」杜甫
　　男儿生无所成头皓白，牙齿欲落真可惜。忆献三赋蓬莱宫，
　　自怪一日声辉赫。集贤学士如堵墙，观我落笔中书堂。
　　往时文彩动人主，此日饥寒趋路旁。晚将末契托年少，
　　当面输心背面笑。寄谢悠悠世上儿，不争好恶莫相疑。

卷220_52 「别蔡十四著作」杜甫
　　贾生恸哭后，寥落无其人。安知蔡夫子，高义迈等伦。
　　献书谒皇帝，志已清风尘。流涕洒丹极，万乘为酸辛。
　　天地则创痍，朝廷当正臣。异才复间出，周道日惟新。
　　使蜀见知己，别颜始一伸。主人薨城府，扶榇归咸秦。
　　巴道此相逢，会我病江滨。忆念凤翔都，聚散俄十春。
　　我衰不足道，但愿子意陈。稍令社稷安，自契鱼水亲。
　　我虽消渴甚，敢忘帝力勤。尚思未朽骨，复睹耕桑民。
　　积水驾三峡，浮龙倚长津。扬舲洪涛间，仗子济物身。
　　鞍马下秦塞，王城通北辰。玄甲聚不散，兵久食恐贫。
　　穷谷无粟帛，使者来相因。若凭南辕吏，书札到天垠。

　　　　　　　　　　　　　　　　

卷二百二十一

卷221_1 「杜鹃」杜甫
　　西川有杜鹃，东川无杜鹃。涪万无杜鹃，云安有杜鹃。
　　我昔游锦城，结庐锦水边。有竹一顷馀，乔木上参天。
　　杜鹃暮春至，哀哀叫其间。我见常再拜，重是古帝魂。
　　生子百鸟巢，百鸟不敢嗔。仍为喂其子，礼若奉至尊。
　　鸿雁及羔羊，有礼太古前。行飞与跪乳，识序如知恩。
　　圣贤古法则，付与后世传。君看禽鸟情，犹解事杜鹃。
　　今忽暮春间，值我病经年。身病不能拜，泪下如迸泉。

卷221_2 「客居」杜甫
　　客居所居堂，前江后山根。下堑万寻岸，苍涛郁飞翻。
　　葱青众木梢，邪竖杂石痕。子规昼夜啼，壮士敛精魂。
　　峡开四千里，水合数百源。人虎相半居，相伤终两存。
　　蜀麻久不来，吴盐拥荆门。西南失大将，商旅自星奔。
　　今又降元戎，已闻动行轩。舟子候利涉，亦凭节制尊。
　　我在路中央，生理不得论。卧愁病脚废，徐步视小园。
　　短畦带碧草，怅望思王孙。凤随其皇去，篱雀暮喧繁。
　　览物想故国，十年别荒村。日暮归几翼，北林空自昏。
　　安得覆八溟，为君洗乾坤。稷契易为力，犬戎何足吞。
　　儒生老无成，臣子忧四番。箧中有旧笔，情至时复援。

卷221_3 「客堂」杜甫
　　忆昨离少城，而今异楚蜀。舍舟复深山，窅窕一林麓。
　　栖泊云安县，消中内相毒。旧疾甘载来，衰年得无足。
　　死为殊方鬼，头白免短促。老马终望云，南雁意在北。
　　别家长儿女，欲起惭筋力。客堂序节改，具物对羁束。
　　石暄蕨芽紫，渚秀芦笋绿。巴莺纷未稀，徼麦早向熟。
　　悠悠日动江，漠漠春辞木。台郎选才俊，自顾亦已极。
　　前辈声名人，埋没何所得。居然绾章绂，受性本幽独。
　　平生憩息地，必种数竿竹。事业只浊醪，营葺但草屋。
　　上公有记者，累奏资薄禄。主忧岂济时，身远弥旷职。
　　循文庙算正，献可天衢直。尚想趋朝廷，毫发裨社稷。
　　形骸今若是，进退委行色。

卷221_4 「石研诗」杜甫
　　平公今诗伯，秀发吾所羡。奉使三峡中，长啸得石研。
　　巨璞禹凿馀，异状君独见。其滑乃波涛，其光或雷电。
　　联坳各尽墨，多水递隐现。挥洒容数人，十手可对面。
　　比公头上冠，贞质未为贱。当公赋佳句，况得终清宴。
　　公含起草姿，不远明光殿。致于丹青地，知汝随顾眄。

卷221_5 「水阁朝霁，奉简严云安（一作云安严明府）」杜甫
　　东城抱春岑，江阁邻石面。崔嵬晨云白，朝旭射芳甸。
　　雨槛卧花丛，风床展书卷。钩帘宿鹭起，丸药流莺啭。
　　呼婢取酒壶，续儿诵文选。晚交严明府，矧此数相见。

卷221_6 「赠郑十八贲（云安令）」杜甫
　　温温士君子，令我怀抱尽。灵芝冠众芳，安得阙亲近。
　　遭乱意不归，窜身迹非隐。细人尚姑息，吾子色愈谨。
　　高怀见物理，识者安肯哂。卑飞欲何待，捷径应未忍。
　　示我百篇文，诗家一标准。羁离交屈宋，牢落值颜闵。
　　水陆迷畏途，药饵驻修轸。古人日以远，青史字不泯。
　　步趾咏唐虞，追随饭葵堇。数杯资好事，异味烦县尹。
　　心虽在朝谒，力与愿矛盾。抱病排金门，衰容岂为敏。

卷221_7 「三韵三篇」杜甫
　　高马勿唾面，长鱼无损鳞。辱马马毛焦，困鱼鱼有神。
　　君看磊落士，不肯易其身。
　　荡荡万斛船，影若扬白虹。起樯必椎牛，挂席集众功。
　　自非风动天，莫置大水中。
　　烈士恶多门，小人自同调。名利苟可取，杀身傍权要。
　　何当官曹清，尔辈堪一笑。

卷221_8 「青丝（青丝白马，用侯景事，以比仆固怀恩）」杜甫
　　青丝白马谁家子，粗豪且逐风尘起。不闻汉主放妃嫔，
　　近静潼关扫蜂蚁。殿前兵马破汝时，十月即为齑粉期。
　　未如面缚归金阙，万一皇恩下玉墀。

卷221_9 「近闻」杜甫
　　近闻犬戎远遁逃，牧马不敢侵临洮。渭水逶迤白日净，
　　陇山萧瑟秋云高。崆峒五原亦无事，北庭数有关中使。
　　似闻赞普更求亲，舅甥和好应难弃。

卷221_10 「蚕谷行」杜甫
　　天下郡国向万城，无有一城无甲兵。焉得铸甲作农器，
　　一寸荒田牛得耕。牛尽耕，蚕亦成。不劳烈士泪滂沱，
　　男谷女丝行复歌。

卷221_11 「折槛行」杜甫
　　呜呼房魏不复见，秦王学士时难羡。青衿胄子困泥涂，
　　白马将军若雷电。千载少似朱云人，至今折槛空嶙峋。
　　娄公不语宋公语，尚忆先皇容直臣。

卷221_12 「引水」杜甫
　　月峡瞿塘云作顶，乱石峥嵘俗无井。云安酤水奴仆悲，
　　鱼复移居心力省。白帝城西万竹蟠，接筒引水喉不干。
　　人生留滞生理难，斗水何直百忧宽。

卷221_13 「古柏行」杜甫
　　孔明庙前有老柏，柯如青铜根如石。霜皮溜雨四十围，
　　黛色参天二千尺。君臣已与时际会，树木犹为人爱惜。
　　云来气接巫峡长，月出寒通雪山白。忆昨路绕锦亭东，
　　先主武侯同閟宫。崔嵬枝干郊原古，窈窕丹青户牖空。
　　落落盘踞虽得地，冥冥孤高多烈风。扶持自是神明力，
　　正直原因造化功。大厦如倾要梁栋，万牛回首丘山重。
　　不露文章世已惊，未辞翦伐谁能送。苦心岂免容蝼蚁，
　　香叶终经宿鸾凤。志士幽人莫怨嗟，古来材大难为用。

卷221_14 「缚鸡行」杜甫
　　小奴缚鸡向市卖，鸡被缚急相喧争。家中厌鸡食虫蚁，
　　不知鸡卖还遭烹。虫鸡于人何厚薄，吾叱奴人解其缚。
　　鸡虫得失无了时，注目寒江倚山阁。

卷221_15 「负薪行」杜甫
　　夔州处女发半华，四十五十无夫家。更遭丧乱嫁不售，
　　一生抱恨堪咨嗟。土风坐男使女立，应当门户女出入。
　　十犹八九负薪归，卖薪得钱应供给。至老双鬟只垂颈，
　　野花山叶银钗并。筋力登危集市门，死生射利兼盐井。
　　面妆首饰杂啼痕，地褊衣寒困石根。若道巫山女粗丑，
　　何得此有昭君村。

卷221_16 「最能行」杜甫
　　峡中丈夫绝轻死，少在公门多在水。富豪有钱驾大舸，
　　贫穷取给行艓子。小儿学问止论语，大儿结束随商旅。
　　欹帆侧柁入波涛，撇漩捎濆无险阻。朝发白帝暮江陵，
　　顷来目击信有征。瞿塘漫天虎须怒，归州长年行最能。
　　此乡之人气量窄，误竞南风疏北客。若道土无英俊才，
　　何得山有屈原宅。

卷221_17 「寄裴施州（裴冕坐李辅国贬施州刺史）」杜甫
　　廊庙之具裴施州，宿昔一逢无此流。金钟大镛在东序，
　　冰壶玉衡悬清秋。自从相遇感多病，三岁为客宽边愁。
　　尧有四岳明至理，汉二千石真分忧。几度寄书白盐北，
　　苦寒赠我青羔裘。霜雪回光避锦袖，龙蛇动箧蟠银钩。
　　紫衣使者辞复命，再拜故人谢佳政。将老已失子孙忧，
　　后来况接才华盛。

卷221_18 「郑典设自施州归」杜甫
　　吾怜荥阳秀，冒暑初有适。名贤慎所出，不肯妄行役。
　　旅兹殊俗远，竟以屡空迫。南谒裴施州，气合无险僻。
　　攀援悬根木，登顿入天石。青山自一川，城郭洗忧戚。
　　听子话此邦，令我心悦怿。其俗则纯朴，不知有主客。
　　温温诸侯门，礼亦如古昔。敕厨倍常羞，杯盘颇狼藉。
　　时虽属丧乱，事贵赏匹敌。中宵惬良会，裴郑非远戚。
　　群书一万卷，博涉供务隙。他日辱银钩，森疏见矛戟。
　　倒屣喜旋归，画地求所历。乃闻风土质，又重田畴辟。
　　刺史似寇恂，列郡宜竞惜。北风吹瘴疠，羸老思散策。
　　渚拂蒹葭塞，峤穿萝茑幂。此身仗儿仆，高兴潜有激。
　　孟冬方首路，强饭取崖壁。叹尔疲驽骀，汗沟血不赤。
　　终然备外饰，驾驭何所益。我有平肩舆，前途犹准的。
　　翩翩入鸟道，庶脱蹉跌厄。

卷221_19 「柴门」杜甫
　　孤舟登瀼西，回首望两崖。东城干旱天，其气如焚柴。
　　长影没窈窕，馀光散唅呀。大江蟠嵌根，归海成一家。
　　下冲割坤轴，竦壁攒镆铘。萧飒洒秋色，氛昏霾日车。
　　峡门自此始，最窄容浮查。禹功翊造化，疏凿就欹斜。
　　巨渠决太古，众水为长蛇。风烟渺吴蜀，舟楫通盐麻。
　　我今远游子，飘转混泥沙。万物附本性，约身不愿奢。
　　茅栋盖一床，清池有馀花。浊醪与脱粟，在眼无咨嗟。
　　山荒人民少，地僻日夕佳。贫病固其常，富贵任生涯。
　　老于干戈际，宅幸蓬荜遮。石乱上云气，杉清延月华。
　　赏妍又分外，理惬夫何夸。足了垂白年，敢居高士差。
　　书此豁平昔，回首犹暮霞。

卷221_20 「贻华阳柳少府」杜甫
　　系马乔木间，问人野寺门。柳侯披衣笑，见我颜色温。
　　并坐石下堂，俯视大江奔。火云洗月露，绝壁上朝暾。
　　自非晓相访，触热生病根。南方六七月，出入异中原。
　　老少多暍死，汗逾水浆翻。俊才得之子，筋力不辞烦。
　　指挥当世事，语及戎马存。涕泪溅我裳，悲气排帝阍。
　　郁陶抱长策，义仗知者论。吾衰卧江汉，但愧识玙璠.
　　文章一小技，于道未为尊。起予幸斑白，因是托子孙。
　　俱客古信州，结庐依毁垣。相去四五里，径微山叶繁。
　　时危挹佳士，况免军旅喧。醉从赵女舞，歌鼓秦人盆。
　　子壮顾我伤，我欢兼泪痕。馀生如过鸟，故里今空村。

卷221_21 「雷」杜甫
　　大旱山岳燋，密云复无雨。南方瘴疠地，罹此农事苦。
　　封内必舞雩，峡中喧击鼓。真龙竟寂寞，土梗空俯偻。
　　吁嗟公私病，税敛缺不补。故老仰面啼，疮痍向谁数。
　　暴尪或前闻，鞭巫非稽古。请先偃甲兵，处分听人主。
　　万邦但各业，一物休尽取。水旱其数然，尧汤免亲睹。
　　上天铄金石，群盗乱豺虎。二者存一端，愆阳不犹愈。
　　昨宵殷其雷，风过齐万弩。复吹霾翳散，虚觉神灵聚。
　　气暍肠胃融，汗滋衣裳污。吾衰尤拙计，失望筑场圃。

卷221_22 「火」杜甫
　　楚山经月火，大旱则斯举。旧俗烧蛟龙，惊惶致雷雨。
　　爆嵌魑魅泣，崩冻岚阴昈.罗落沸百泓，根源皆万古。
　　青林一灰烬，云气无处所。入夜殊赫然，新秋照牛女。
　　风吹巨焰作，河棹腾烟柱。势俗焚昆仑，光弥焮洲渚。
　　腥至焦长蛇，声吼缠猛虎。神物已高飞，不见石与土。
　　尔宁要谤讟，凭此近荧侮。薄关长吏忧，甚昧至精主。
　　远迁谁扑灭，将恐及环堵。流汗卧江亭，更深气如缕。

卷221_23 「七月三日亭午已后较热退晚加小凉稳睡…呈元二十一曹长」杜甫
　　今兹商用事，馀热亦已末。衰年旅炎方，生意从此活。
　　亭午减汗流，北邻耐人聒。晚风爽乌匼，筋力苏摧折。
　　闭目逾十旬，大江不止渴。退藏恨雨师，健步闻旱魃。
　　园蔬抱金玉，无以供采掇。密云虽聚散，徂暑终衰歇。
　　前圣慎焚巫，武王亲救暍。阴阳相主客，时序递回斡。
　　洒落唯清秋，昏霾一空阔。萧萧紫塞雁，南向欲行列。
　　欻思红颜日，霜露冻阶闼。胡马挟雕弓，鸣弦不虚发。
　　长鈚逐狡兔，突羽当满月。惆怅白头吟，萧条游侠窟。
　　临轩望山阁，缥缈安可越。高人炼丹砂，未念将朽骨。
　　少壮迹颇疏，欢乐曾倏忽。杖藜风尘际，老丑难翦拂。
　　吾子得神仙，本是池中物。贱夫美一睡，烦促婴词笔。

卷221_24 「牵牛织女」杜甫
　　牵牛出河西，织女处其东。万古永相望，七夕谁见同。
　　神光意难候，此事终蒙胧。飒然精灵合，何必秋遂通。
　　亭亭新妆立，龙驾具曾空。世人亦为尔，祈请走儿童。
　　称家随丰俭，白屋达公宫。膳夫翊堂殿，鸣玉凄房栊。
　　曝衣遍天下，曳月扬微风。蛛丝小人态，曲缀瓜果中。
　　初筵裛重露，日出甘所终。嗟汝未嫁女，秉心郁忡忡。
　　防身动如律，竭力机杼中。虽无姑舅事，敢昧织作功。
　　明明君臣契，咫尺或未容。义无弃礼法，恩始夫妇恭。
　　小大有佳期，戒之在至公。方圆苟龃龉，丈夫多英雄。

卷221_25 「毒热寄简崔评事十六弟」杜甫
　　大暑运金气，荆扬不知秋。林下有塌翼，水中无行舟。
　　千室但扫地，闭关人事休。老夫转不乐，旅次兼百忧。
　　蝮蛇暮偃蹇，空床难暗投。炎宵恶明烛，况乃怀旧丘。
　　开襟仰内弟，执热露白头。束带负芒刺，接居成阻修。
　　何当清霜飞，会子临江楼。载闻大易义，讽兴诗家流。
　　蕴藉异时辈，检身非苟求。皇皇使臣体，信是德业优。
　　楚材择杞梓，汉苑归骅骝。短章达我心，理为识者筹。

卷221_26 「殿中杨监见示张旭草书图」杜甫
　　斯人已云亡，草圣秘难得。及兹烦见示，满目一凄恻。
　　悲风生微绡，万里起古色。锵锵鸣玉动，落落群松直。
　　连山蟠其间，溟涨与笔力。有练实先书，临池真尽墨。
　　俊拔为之主，暮年思转极。未知张王后，谁并百代则。
　　呜呼东吴精，逸气感清识。杨公拂箧笥，舒卷忘寝食。
　　念昔挥毫端，不独观酒德。

卷221_27 「杨监又出画鹰十二扇」杜甫
　　近时冯绍正，能画鸷鸟样。明公出此图，无乃传其状。
　　殊姿各独立，清绝心有向。疾禁千里马，气敌万人将。
　　忆昔骊山宫，冬移含元仗。天寒大羽猎，此物神俱王。
　　当时无凡材，百中皆用壮。粉墨形似间，识者一惆怅。
　　干戈少暇日，真骨老崖嶂。为君除狡兔，会是翻鞲上。

卷221_28 「送殿中杨监赴蜀见相公（杜鸿渐镇蜀，辟杨炎为判官）」杜甫
　　去水绝还波，泄云无定姿。人生在世间，聚散亦暂时。
　　离别重相逢，偶然岂定期。送子清秋暮，风物长年悲。
　　豪俊贵勋业，邦家频出师。相公镇梁益，军事无孑遗。
　　解榻再见今，用才复择谁。况子已高位，为郡得固辞。
　　难拒供给费，慎哀渔夺私。干戈未甚息，纪纲正所持。
　　泛舟巨石横，登陆草露滋。山门日易久，当念居者思。

卷221_29 「赠李十五丈别（李秘书文嶷）」杜甫
　　峡人鸟兽居，其室附层颠。下临不测江，中有万里船。
　　多病纷倚薄，少留改岁年。绝域谁慰怀，开颜喜名贤。
　　孤陋忝末亲，等级敢比肩。人生意颇合，相与襟袂连。
　　一日两遣仆，三日一共筵。扬论展寸心，壮笔过飞泉。
　　玄成美价存，子山旧业传。不闻八尺躯，常受众目怜。
　　且为辛苦行，盖被生事牵。北回白帝棹，南入黔阳天。
　　汧公制方隅，迥出诸侯先。封内如太古，时危独萧然。
　　清高金茎露，正直朱丝弦。昔在尧四岳，今之黄颍川。
　　于迈恨不同，所思无由宣。山深水增波，解榻秋露悬。
　　客游虽云久，主要月再圆。晨集风渚亭，醉操云峤篇。
　　丈夫贵知己，欢罢念归旋。

卷221_30 「西阁曝日」杜甫
　　凛冽倦玄冬，负暄嗜飞阁。羲和流德泽，颛顼愧倚薄。
　　毛发具自和，肌肤潜沃若。太阳信深仁，衰气欻有托。
　　欹倾烦注眼，容易收病脚。流离木杪猿，翩跹山颠鹤。
　　用知苦聚散，哀乐日已作。即事会赋诗，人生忽如昨。
　　古来遭丧乱，贤圣尽萧索。胡为将暮年，忧世心力弱。

卷221_31 「课伐木」杜甫
　　长夏无所为，客居课奴仆。清晨饭其腹，持斧入白谷。
　　青冥曾巅后，十里斩阴木。人肩四根已，亭午下山麓。
　　尚闻丁丁声，功课日各足。苍皮成委积，素节相照烛。
　　藉汝跨小篱，当仗苦虚竹。空荒咆熊罴，乳兽待人肉。
　　不示知禁情，岂惟干戈哭。城中贤府主，处贵如白屋。
　　萧萧理体净，蜂虿不敢毒。虎穴连里闾，堤防旧风俗。
　　泊舟沧江岸，久客慎所触。舍西崖峤壮，雷雨蔚含蓄。
　　墙宇资屡修，衰年怯幽独。尔曹轻执热，为我忍烦促。
　　秋光近青岑，季月当泛菊。报之以微寒，共给酒一斛。

卷221_32 「园人送瓜」杜甫
　　江间虽炎瘴，瓜熟亦不早。柏公镇夔国，滞务兹一扫。
　　食新先战士，共少及溪老。倾筐蒲鸽青，满眼颜色好。
　　竹竿接嵌窦，引注来鸟道。沈浮乱水玉，爱惜如芝草。
　　落刃嚼冰霜，开怀慰枯槁。许以秋蒂除，仍看小童抱。
　　东陵迹芜绝，楚汉休征讨。园人非故侯，种此何草草。

卷221_33 「信行远修水筒（引水筒）」杜甫
　　汝性不茹荤，清静仆夫内。秉心识本源，于事少滞碍。
　　云端水筒坼，林表山石碎。触热藉子修，通流与厨会。
　　往来四十里，荒险崖谷大。日曛惊未餐，貌赤愧相对。
　　浮瓜供老病，裂饼尝所爱。于斯答恭谨，足以殊殿最。
　　讵要方士符，何假将军盖。行诸直如笔，用意崎岖外。

卷221_34 「槐叶冷淘」杜甫
　　青青高槐叶，采掇付中厨。新面来近市，汁滓宛相俱。
　　入鼎资过熟，加餐愁欲无。碧鲜俱照箸，香饭兼苞芦。
　　经齿冷于雪，劝人投此珠。愿随金騕褭，走置锦屠苏。
　　路远思恐泥，兴深终不渝。献芹则小小，荐藻明区区。
　　万里露寒殿，开冰清玉壶。君王纳凉晚，此味亦时须。

卷221_35 「行官张望补稻畦水归」杜甫
　　东屯大江北，百顷平若案。六月青稻多，千畦碧泉乱。
　　插秧适云已，引溜加溉灌。更仆往方塘，决渠当断岸。
　　公私各地著，浸润无天旱。主守问家臣，分明见溪伴。
　　芊芊炯翠羽，剡剡生银汉。鸥鸟镜里来，关山云边看。
　　秋菰成黑米，精凿传白粲。玉粒足晨炊，红鲜任霞散。
　　终然添旅食，作苦期壮观。遗穗及众多，我仓戒滋蔓。

卷221_36 「催宗文树鸡栅」杜甫
　　吾衰怯行迈，旅次展崩迫。愈风传乌鸡，秋卵方漫吃。
　　自春生成者，随母向百翮。驱趁制不禁，喧呼山腰宅。
　　课奴杀青竹，终日憎赤帻。蹋藉盘案翻，塞蹊使之隔。
　　墙东有隙地，可以树高栅。避热时来归，问儿所为迹。
　　织笼曹其内，令人不得掷。稀间可突过，觜爪还污席。
　　我宽蝼蚁遭，彼免狐貉厄。应宜各长幼，自此均勍敌。
　　笼栅念有修，近身见损益。明明领处分，一一当剖析。
　　不昧风雨晨，乱离减忧戚。其流则凡鸟，其气心匪石。
　　倚赖穷岁晏，拨烦去冰释。未似尸乡翁，拘留盖阡陌。

卷221_37 「园官送菜」杜甫
　　清晨蒙菜把，常荷地主恩。守者愆实数，略有其名存。
　　苦苣刺如针，马齿叶亦繁。青青嘉蔬色，埋没在中园。
　　园吏未足怪，世事固堪论。呜呼战伐久，荆棘暗长原。
　　乃知苦苣辈，倾夺蕙草根。小人塞道路，为态何喧喧。
　　又如马齿盛，气拥葵荏昏。点染不易虞，丝麻杂罗纨。
　　一经器物内，永挂粗刺痕。志士采紫芝，放歌避戎轩。
　　畦丁负笼至，感动百虑端。

卷221_38 「上后园山脚」杜甫
　　朱夏热所婴，清旭步北林。小园背高冈，挽葛上崎崟。
　　旷望延驻目，飘摇散疏襟。潜鳞恨水壮，去翼依云深。
　　勿谓地无疆，劣于山有阴。石榞遍天下，水陆兼浮沈。
　　自我登陇首，十年经碧岑。剑门来巫峡，薄倚浩至今。
　　故园暗戎马，骨肉失追寻。时危无消息，老去多归心。
　　志士惜白日，久客藉黄金。敢为苏门啸，庶作梁父吟。

卷221_39 「驱竖子摘苍耳（即卷耳）」杜甫
　　江上秋已分，林中瘴犹剧。畦丁告劳苦，无以供日夕。
　　蓬莠独不焦，野蔬暗泉石。卷耳况疗风，童儿且时摘。
　　侵星驱之去，烂熳任远适。放筐亭午际，洗剥相蒙幂。
　　登床半生熟，下箸还小益。加点瓜薤间，依稀橘奴迹。
　　乱世诛求急，黎民糠籺窄。饱食复何心，荒哉膏粱客。
　　富家厨肉臭，战地骸骨白。寄语恶少年，黄金且休掷。

卷221_40 「秋行官张望督促东渚耗稻向毕清晨遣女奴阿稽竖子…往问」杜甫
　　东渚雨今足，伫闻粳稻香。上天无偏颇，蒲稗各自长。
　　人情见非类，田家戒其荒。功夫竞搰搰，除草置岸旁。
　　谷者命之本，客居安可忘。青春具所务，勤垦免乱常。
　　吴牛力容易，并驱动莫当。丰苗亦已穊，云水照方塘。
　　有生固蔓延，静一资堤防。督领不无人，提携颇在纲。
　　荆扬风土暖，肃肃候微霜。尚恐主守疏，用心未甚臧。
　　清朝遣婢仆，寄语逾崇冈。西成聚必散，不独陵我仓。
　　岂要仁里誉，感此乱世忙。北风吹蒹葭，蟋蟀近中堂。
　　荏苒百工休，郁纡迟暮伤。

卷221_41 「阻雨不得归瀼西甘林」杜甫
　　三伏适已过，骄阳化为霖。欲归瀼西宅，阻此江浦深。
　　坏舟百版坼，峻岸复万寻。篙工初一弃，恐泥劳寸心。
　　伫立东城隅，怅望高飞禽。草堂乱悬圃，不隔昆仑岑。
　　昏浑衣裳外，旷绝同层阴。园甘长成时，三寸如黄金。
　　诸侯旧上计，厥贡倾千林。邦人不足重，所迫豪吏侵。
　　客居暂封殖，日夜偶瑶琴。虚徐五株态，侧塞烦胸襟。
　　焉得辍两足，杖藜出岖嶔。条流数翠实，偃息归碧浔。
　　拂拭乌皮几，喜闻樵牧音。令儿快搔背，脱我头上簪。

卷221_42 「雨」杜甫
　　峡云行清晓，烟雾相裴回。风吹苍江树，雨洒石壁来。
　　凄凄生馀寒，殷殷兼出雷。白谷变气候，朱炎安在哉。
　　高鸟湿不下，居人门未开。楚宫久已灭，幽佩为谁哀。
　　侍臣书王梦，赋有冠古才。冥冥翠龙驾，多自巫山台。

卷221_43 「雨二首」杜甫
　　青山澹无姿，白露谁能数。片片水上云，萧萧沙中雨。
　　殊俗状巢居，曾台俯风渚。佳客适万里，沈思情延伫。
　　挂帆远色外，惊浪满吴楚。久阴蛟螭出，寇盗复几许。
　　空山中宵阴，微冷先枕席。回风起清曙，万象萋已碧。
　　落落出岫云，浑浑倚天石。日假何道行，雨含长江白。
　　连樯荆州船，有士荷矛戟。南防草镇惨，沾湿赴远役。
　　群盗下辟山，总戎备强敌。水深云光廓，鸣橹各有适。
　　渔艇息悠悠，夷歌负樵客。留滞一老翁，书时记朝夕。

卷221_44 「晚登瀼上堂」杜甫
　　故跻瀼岸高，颇免崖石拥。开襟野堂豁，系马林花动。
　　雉堞粉如云，山田麦无垄。春气晚更生，江流静犹涌。
　　四序婴我怀，群盗久相踵。黎民困逆节，天子渴垂拱。
　　所思注东北，深峡转修耸。衰老自成病，郎官未为冗。
　　凄其望吕葛，不复梦周孔。济世数向时，斯人各枯冢。
　　楚星南天黑，蜀月西雾重。安得随鸟翎，迫此惧将恐。

卷221_45 「又上后园山脚」杜甫
　　昔我游山东，忆戏东岳阳。穷秋立日观，矫首望八荒。
　　朱崖著毫发，碧海吹衣裳。蓐收困用事，玄冥蔚强梁。
　　逝水自朝宗，镇名各其方。平原独憔悴，农力废耕桑。
　　非关风露凋，曾是戍役伤。于时国用富，足以守边疆。
　　朝廷任猛将，远夺戎虏场。到今事反覆，故老泪万行。
　　龟蒙不复见，况乃怀旧乡。肺萎属久战，骨出热中肠。
　　忧来杖匣剑，更上林北冈。瘴毒猿鸟落，峡干南日黄。
　　秋风亦已起，江汉始如汤。登高欲有往，荡析川无梁。
　　哀彼远征人，去家死路旁。不及祖父茔，累累冢相当。

卷221_46 「雨」杜甫
　　山雨不作泥，江云薄为雾。晴飞半岭鹤，风乱平沙树。
　　明灭洲景微，隐见岩姿露。拘闷出门游，旷绝经目趣。
　　消中日伏枕，卧久尘及屦。岂无平肩舆，莫辨望乡路。
　　兵戈浩未息，蛇虺反相顾。悠悠边月破，郁郁流年度。
　　针灸阻朋曹，糠籺对童孺。一命须屈色，新知渐成故。
　　穷荒益自卑，飘泊欲谁诉。尪羸愁应接，俄顷恐违迕。
　　浮俗何万端，幽人有独步。庞公竟独往，尚子终罕遇。
　　宿留洞庭秋，天寒潇湘素。杖策可入舟，送此齿发暮。

卷221_47 「甘林」杜甫
　　舍舟越西冈，入林解我衣。青刍适马性，好鸟知人归。
　　晨光映远岫，夕露见日晞。迟暮少寝食，清旷喜荆扉。
　　经过倦俗态，在野无所违。试问甘藜藿，未肯羡轻肥。
　　喧静不同科，出处各天机。勿矜朱门是，陋此白屋非。
　　明朝步邻里，长老可以依。时危赋敛数，脱粟为尔挥。
　　相携行豆田，秋花霭菲菲。子实不得吃，货市送王畿。
　　尽添军旅用，迫此公家威。主人长跪问，戎马何时稀。
　　我衰易悲伤，屈指数贼围。劝其死王命，慎莫远奋飞。

卷221_48 「雨」杜甫
　　行云递崇高，飞雨霭而至。潺潺石间溜，汩汩松上驶。
　　亢阳乘秋热，百谷皆已弃。皇天德泽降，焦卷有生意。
　　前雨伤卒暴，今雨喜容易。不可无雷霆，间作鼓增气。
　　佳声达中宵，所望时一致。清霜九月天，仿佛见滞穗。
　　郊扉及我私，我圃日苍翠。恨无抱瓮力，庶减临江费。

卷221_49 「种莴苣」杜甫
　　阴阳一错乱，骄蹇不复理。枯旱于其中，炎方惨如毁。
　　植物半蹉跎，嘉生将已矣。云雷欻奔命，师伯集所使。
　　指麾赤白日，澒洞青光起。雨声先已风，散足尽西靡。
　　山泉落沧江，霹雳犹在耳。终朝纡飒沓，信宿罢潇洒。
　　堂下可以畦，呼童对经始。苣兮蔬之常，随事艺其子。
　　破块数席间，荷锄功易止。两旬不甲坼，空惜埋泥滓。
　　野苋迷汝来，宗生实于此。此辈岂无秋，亦蒙寒露委。
　　翻然出地速，滋蔓户庭毁。因知邪干正，掩抑至没齿。
　　贤良虽得禄，守道不封己。拥塞败芝兰，众多盛荆杞。
　　中园陷萧艾，老圃永为耻。登于白玉盘，藉以如霞绮。
　　苋也无所施，胡颜入筐篚。

卷221_50 「暇日小园散病，将种秋菜，督勒耕牛，兼书触目」杜甫
　　不爱入州府，畏人嫌我真。及乎归茅宇，旁舍未曾嗔。
　　老病忌拘束，应接丧精神。江村意自放，林木心所欣。
　　秋耕属地湿，山雨近甚匀。冬菁饭之半，牛力晚来新。
　　深耕种数亩，未甚后四邻。嘉蔬既不一，名数颇具陈。
　　荆巫非苦寒，采撷接青春。飞来两白鹤，暮啄泥中芹。
　　雄者左翮垂，损伤已露筋。一步再流血，尚经矰缴勤。
　　三步六号叫，志屈悲哀频。鸾皇不相待，侧颈诉高旻.
　　杖藜俯沙渚，为汝鼻酸辛。

　　　　　　　　　　　　　　　　

卷二百二十二

卷222_1 「八哀诗。赠司空王公思礼」杜甫
　　司空出东夷，童稚刷劲翮。追随燕蓟儿，颖锐物不隔。
　　服事哥舒翰，意无流沙碛。未甚拔行间，犬戎大充斥。
　　短小精悍姿，屹然强寇敌。贯穿百万众，出入由咫尺。
　　马鞍悬将首，甲外控鸣镝。洗剑青海水，刻铭天山石。
　　九曲非外蕃，其王转深壁。飞兔不近驾，鸷鸟资远击。
　　晓达兵家流，饱闻春秋癖。胸襟日沈静，肃肃自有适。
　　潼关初溃散，万乘犹辟易。偏裨无所施，元帅见手格。
　　太子入朔方，至尊狩梁益。胡马缠伊洛，中原气甚逆。
　　肃宗登宝位，塞望势敦迫。公时徒步至，请罪将厚责。
　　际会清河公，间道传玉册。天王拜跪毕，谠议果冰释。
　　翠华卷飞雪，熊虎亘阡陌。屯兵凤凰山，帐殿泾渭辟。
　　金城贼咽喉，诏镇雄所搤.禁暴清无双，爽气春淅沥。
　　巷有从公歌，野多青青麦。及夫哭庙后，复领太原役。
　　恐惧禄位高，怅望王土窄。不得见清时，呜呼就窀穸。
　　永系五湖舟，悲甚田横客。千秋汾晋间，事与云水白。
　　昔观文苑传，岂述廉蔺绩。嗟嗟邓大夫，士卒终倒戟。

卷222_2 「八哀诗。故司徒李公光弼」杜甫
　　司徒天宝末，北收晋阳甲。胡骑攻吾城，愁寂意不惬。
　　人安若泰山，蓟北断右胁。朔方气乃苏，黎首见帝业。
　　二宫泣西郊，九庙起颓压。未散河阳卒，思明伪臣妾。
　　复自碣石来，火焚乾坤猎。高视笑禄山，公又大献捷。
　　异王册崇勋，小敌信所怯。拥兵镇河汴，千里初妥帖。
　　青蝇纷营营，风雨秋一叶。内省未入朝，死泪终映睫。
　　大屋去高栋，长城扫遗堞。平生白羽扇，零落蛟龙匣。
　　雅望与英姿，恻怆槐里接。三军晦光彩，烈士痛稠叠。
　　直笔在史臣，将来洗箱箧。吾思哭孤冢，南纪阻归楫。
　　扶颠永萧条，未济失利涉。疲苶竟何人，洒涕巴东峡。

卷222_3 「八哀诗。赠左仆射郑国公严公武」杜甫
　　郑公瑚琏器，华岳金天晶。昔在童子日，已闻老成名。
　　嶷然大贤后，复见秀骨清。开口取将相，小心事友生。
　　阅书百纸尽，落笔四座惊。历职匪父任，嫉邪常力争。
　　汉仪尚整肃，胡骑忽纵横。飞传自河陇，逢人问公卿。
　　不知万乘出，雪涕风悲鸣。受词剑阁道，谒帝萧关城。
　　寂寞云台仗，飘飖沙塞旌。江山少使者，笳鼓凝皇情。
　　壮士血相视，忠臣气不平。密论贞观体，挥发岐阳征。
　　感激动四极，联翩收二京。西郊牛酒再，原庙丹青明。
　　匡汲俄宠辱，卫霍竟哀荣。四登会府地，三掌华阳兵。
　　京兆空柳色，尚书无履声。群乌自朝夕，白马休横行。
　　诸葛蜀人爱，文翁儒化成。公来雪山重，公去雪山轻。
　　记室得何逊，韬钤延子荆。四郊失壁垒，虚馆开逢迎。
　　堂上指图画，军中吹玉笙。岂无成都酒，忧国只细倾。
　　时观锦水钓，问俗终相并。意待犬戎灭，人藏红粟盈。
　　以兹报主愿，庶或裨世程。炯炯一心在，沉沉二竖婴。
　　颜回竟短折，贾谊徒忠贞。飞旐出江汉，孤舟轻荆衡。
　　虚无马融笛，怅望龙骧茔。空馀老宾客，身上愧簪缨。

卷222_4 「八哀诗。赠太子太师汝阳郡王琎」杜甫
　　汝阳让帝子，眉宇真天人。虬须似太宗，色映塞外春。
　　往者开元中，主恩视遇频。出入独非时，礼异见群臣。
　　爱其谨洁极，倍此骨肉亲。从容听朝后，或在风雪晨。
　　忽思格猛兽，苑囿腾清尘。羽旗动若一，万马肃駪駪。
　　诏王来射雁，拜命已挺身。箭出飞鞚内，上又回翠麟。
　　翻然紫塞翮，下拂明月轮。胡人虽获多，天笑不为新。
　　王每中一物，手自与金银。袖中谏猎书，扣马久上陈。
　　竟无衔橛虞，圣聪矧多仁。官免供给费，水有在藻鳞。
　　匪唯帝老大，皆是王忠勤。晚年务置醴，门引申白宾。
　　道大容无能，永怀侍芳茵。好学尚贞烈，义形必沾巾。
　　挥翰绮绣扬，篇什若有神。川广不可溯，墓久狐兔邻。
　　宛彼汉中郡，文雅见天伦。何以开我悲，泛舟俱远津。
　　温温昔风味，少壮已书绅。旧游易磨灭，衰谢增酸辛。

卷222_5 「八哀诗。赠秘书监江夏李公邕」杜甫
　　长啸宇宙间，高才日陵替。古人不可见，前辈复谁继。
　　忆昔李公存，词林有根柢。声华当健笔，洒落富清制。
　　风流散金石，追琢山岳锐。情穷造化理，学贯天人际。
　　干谒走其门，碑版照四裔。各满深望还，森然起凡例。
　　萧萧白杨路，洞彻宝珠惠。龙宫塔庙涌，浩劫浮云卫。
　　宗儒俎豆事，故吏去思计。眄睐已皆虚，跋涉曾不泥。
　　向来映当时，岂独劝后世。丰屋珊瑚钩，骐驎织成罽.
　　紫骝随剑几，义取无虚岁。分宅脱骖间，感激怀未济。
　　众归赒给美，摆落多藏秽。独步四十年，风听九皋唳。
　　呜呼江夏姿，竟掩宣尼袂。往者武后朝，引用多宠嬖。
　　否臧太常议，面折二张势。衰俗凛生风，排荡秋旻霁。
　　忠贞负冤恨，宫阙深旒缀。放逐早联翩，低垂困炎厉。
　　日斜鵩鸟入，魂断苍梧帝。荣枯走不暇，星驾无安税。
　　几分汉廷竹，夙拥文侯篲.终悲洛阳狱，事近小臣敝。
　　祸阶初负谤，易力何深哜。伊昔临淄亭，酒酣托末契。
　　重叙东都别，朝阴改轩砌。论文到崔苏，指尽流水逝。
　　近伏盈川雄，未甘特进丽。是非张相国，相扼一危脆。
　　争名古岂然，键捷欻不闭。例及吾家诗，旷怀扫氛翳。
　　慷慨嗣真作，咨嗟玉山桂。钟律俨高悬，鲲鲸喷迢递。
　　坡陀青州血，芜没汶阳瘗。哀赠竟萧条，恩波延揭厉。
　　子孙存如线，旧客舟凝滞。君臣尚论兵，将帅接燕蓟。
　　朗吟六公篇，忧来豁蒙蔽。

卷222_6 「八哀诗。故秘书少监武功苏公源明」杜甫
　　武功少也孤，徒步客徐兖。读书东岳中，十载考坟典。
　　时下莱芜郭，忍饥浮云巘.负米晚为身，每食脸必泫。
　　夜字照爇薪，垢衣生碧藓。庶以勤苦志，报兹劬劳显。
　　学蔚醇儒姿，文包旧史善。洒落辞幽人，归来潜京辇。
　　射君东堂策，宗匠集精选。制可题未干，乙科已大阐。
　　文章日自负，吏禄亦累践。晨趋阊阖内，足蹋宿昔趼。
　　一麾出守还，黄屋朔风卷。不暇陪八骏，虏庭悲所遣。
　　平生满尊酒，断此朋知展。忧愤病二秋，有恨石可转。
　　肃宗复社稷，得无逆顺辨。范晔顾其儿，李斯忆黄犬。
　　秘书茂松意，溟涨本末浅。青荧芙蓉剑，犀兕岂独剸。
　　反为后辈亵，予实苦怀缅。煌煌斋房芝，事绝万手搴。
　　垂之俟来者，正始征劝勉。不要悬黄金，胡为投乳rP.
　　结交三十载，吾与谁游衍。荥阳复冥莫，罪罟已横罥.
　　呜呼子逝日，始泰则终蹇。长安米万钱，凋丧尽馀喘。
　　战伐何当解，归帆阻清沔。尚缠漳水疾，永负蒿里饯。

卷222_7 「八哀诗。故著作郎贬台州司户荥阳郑公虔」杜甫
　　鶢鶋至鲁门，不识钟鼓飨。孔翠望赤霄，愁思雕笼养。
　　荥阳冠众儒，早闻名公赏。地崇士大夫，况乃气精爽。
　　天然生知姿，学立游夏上。神农极阙漏，黄石愧师长。
　　药纂西极名，兵流指诸掌。贯穿无遗恨，荟蕞何技痒。
　　圭臬星经奥，虫篆丹青广。子云窥未遍，方朔谐太枉。
　　神翰顾不一，体变钟兼两。文传天下口，大字犹在榜。
　　昔献书画图，新诗亦俱往。沧洲动玉陛，宣鹤误一响。
　　三绝自御题，四方尤所仰。嗜酒益疏放，弹琴视天壤。
　　形骸实土木，亲近唯几杖。未曾寄官曹，突兀倚书幌。
　　晚就芸香阁，胡尘昏坱莽。反覆归圣朝，点染无涤荡。
　　老蒙台州掾，泛泛浙江桨。覆穿四明雪，饥拾楢溪橡。
　　空闻紫芝歌，不见杏坛丈。天长眺东南，秋色馀魍魉。
　　别离惨至今，斑白徒怀曩。春深秦山秀，叶坠清渭朗。
　　剧谈王侯门，野税林下鞅。操纸终夕酣，时物集遐想。
　　词场竟疏阔，平昔滥吹奖。百年见存殁，牢落吾安放。
　　萧条阮咸在，出处同世网。他日访江楼，含凄述飘荡。

卷222_8 「八哀诗。故右仆射相国张公九龄」杜甫
　　相国生南纪，金璞无留矿。仙鹤下人间，独立霜毛整。
　　矫然江海思，复与云路永。寂寞想土阶，未遑等箕颍。
　　上君白玉堂，倚君金华省。碣石岁峥嵘，天地日蛙黾。
　　退食吟大庭，何心记榛梗。骨惊畏曩哲，鬒变负人境。
　　虽蒙换蝉冠，右地恧多幸。敢忘二疏归，痛迫苏耽井。
　　紫绶映暮年，荆州谢所领。庾公兴不浅，黄霸镇每静。
　　宾客引调同，讽咏在务屏。诗罢地有馀，篇终语清省。
　　一阳发阴管，淑气含公鼎。乃知君子心，用才文章境。
　　散帙起翠螭，倚薄巫庐并。绮丽玄晖拥，笺诔任昉骋。
　　自我一家则，未缺只字警。千秋沧海南，名系朱鸟影。
　　归老守故林，恋阙悄延颈。波涛良史笔，芜绝大庾岭。
　　向时礼数隔，制作难上请。再读徐孺碑，犹思理烟艇。

卷222_9 「写怀二首」杜甫
　　劳生共乾坤，何处异风俗。冉冉自趋竞，行行见羁束。
　　无贵贱不悲，无富贫亦足。万古一骸骨，邻家递歌哭。
　　鄙夫到巫峡，三岁如转烛。全命甘留滞，忘情任荣辱。
　　朝班及暮齿，日给还脱粟。编蓬石城东，采药山北谷。
　　用心霜雪间，不必条蔓绿。非关故安排，曾是顺幽独。
　　达士如弦直，小人似钩曲。曲直我不知，负暄候樵牧。
　　夜深坐南轩，明月照我膝。惊风翻河汉，梁栋已出日。
　　群生各一宿，飞动自俦匹。吾亦驱其儿，营营为私实。
　　天寒行旅稀，岁暮日月疾。荣名忽中人，世乱如虮虱。
　　古者三皇前，满腹志愿毕。胡为有结绳，陷此胶与漆。
　　祸首燧人氏，厉阶董狐笔。君看灯烛张，转使飞蛾密。
　　放神八极外，俯仰俱萧瑟。终契如往还，得匪合仙术。

卷222_10 「可叹」杜甫
　　天上浮云如白衣，斯须改变如苍狗。古往今来共一时，
　　人生万事无不有。近者抉眼去其夫，河东女儿身姓柳。
　　丈夫正色动引经，酆城客子王季友。群书万卷常暗诵，
　　孝经一通看在手。贫穷老瘦家卖屐，好事就之为携酒。
　　豫章太守高帝孙，引为宾客敬颇久。闻道三年未曾语，
　　小心恐惧闭其口。太守得之更不疑，人生反覆看亦丑。
　　明月无瑕岂容易，紫气郁郁犹冲斗。时危可仗真豪俊，
　　二人得置君侧否。太守顷者领山南，邦人思之比父母。
　　王生早曾拜颜色，高山之外皆培塿.用为羲和天为成，
　　用平水土地为厚。王也论道阻江湖，李也丞疑旷前后。
　　死为星辰终不灭，致君尧舜焉肯朽。吾辈碌碌饱饭行，
　　风后力牧长回首。

卷222_11 「观公孙大娘弟子舞剑器行」杜甫
　　昔有佳人公孙氏，一舞剑气动四方。观者如山色沮丧，
　　天地为之久低昂。z8如羿射九日落，矫如群帝骖龙翔。
　　来如雷霆收震怒，罢如江海凝清光。绛唇珠袖两寂寞，
　　况有弟子传芬芳。临颍美人在白帝，妙舞此曲神扬扬。
　　与余问答既有以，感时抚事增惋伤。先帝侍女八千人，
　　公孙剑器初第一。五十年间似反掌，风尘倾动昏王室。
　　梨园子弟散如烟，女乐馀姿映寒日。金粟堆南木已拱，
　　瞿唐石城草萧瑟。玳筵急管曲复终，乐极哀来月东出。
　　老夫不知其所往，足茧荒山转愁疾。

卷222_17 「往在」杜甫
　　往在西京日，胡来满彤宫。中宵焚九庙，云汉为之红。
　　解瓦飞十里，繐帷纷曾空。疚心惜木主，一一灰悲风。
　　合昏排铁骑，清旭散锦eL.贼臣表逆节，相贺以成功。
　　是时妃嫔戮，连为粪土丛。当宁陷玉座，白间剥画虫。
　　不知二圣处，私泣百岁翁。车驾既云还，楹桷欻穹崇。
　　故老复涕泗，祠官树椅桐。宏壮不如初，已见帝力雄。
　　前春礼郊庙，祀事亲圣躬。微躯忝近臣，景从陪群公。
　　登阶捧玉册，峨冕耿金钟。侍祠恧先露，掖垣迩濯龙。
　　天子惟孝孙，五云起九重。镜奁换粉黛，翠羽犹葱胧。
　　前者厌羯胡，后来遭犬戎。俎豆腐膻肉，罘罳行角弓。
　　安得自西极，申命空山东。尽驱诣阙下，士庶塞关中。
　　主将晓逆顺，元元归始终。一朝自罪己，万里车书通。
　　锋镝供锄犁，征戍听所从。冗官各复业，土著还力农。
　　君臣节俭足，朝野欢呼同。中兴似国初，继体如太宗。
　　端拱纳谏诤，和风日冲融。赤墀樱桃枝，隐映银丝笼。
　　千春荐陵寝，永永垂无穷。京都不再火，泾渭开愁容。
　　归号故松柏，老去苦飘蓬。

卷222_18 「昔游」杜甫
　　昔者与高李，晚登单父台。寒芜际碣石，万里风云来。
　　桑柘叶如雨，飞藿去裴回。清霜大泽冻，禽兽有馀哀。
　　是时仓廪实，洞达寰区开。猛士思灭胡，将帅望三台。
　　君王无所惜，驾驭英雄材。幽燕盛用武，供给亦劳哉。
　　吴门转粟帛，泛海陵蓬莱。肉食三十万，猎射起黄埃。
　　隔河忆长眺，青岁已摧颓。不及少年日，无复故人杯。
　　赋诗独流涕，乱世想贤才。有能市骏骨，莫恨少龙媒。
　　商山议得失，蜀主脱嫌猜。吕尚封国邑，傅说已盐梅。
　　景晏楚山深，水鹤去低回。庞公任本性，携子卧苍苔。

卷222_19 「壮游」杜甫
　　往昔十四五，出游翰墨场。斯文崔魏徒，以我似班扬。
　　七龄思即壮，开口咏凤凰。九龄书大字，有作成一囊。
　　性豪业嗜酒，嫉恶怀刚肠。脱略小时辈，结交皆老苍。
　　饮酣视八极，俗物都茫茫。东下姑苏台，已具浮海航。
　　到今有遗恨，不得穷扶桑。王谢风流远，阖庐丘墓荒。
　　剑池石壁仄，长洲荷芰香。嵯峨阊门北，清庙映回塘。
　　每趋吴太伯，抚事泪浪浪。枕戈忆勾践，渡浙想秦皇。
　　蒸鱼闻匕首，除道哂要章。越女天下白，鉴湖五月凉。
　　剡溪蕴秀异，欲罢不能忘。归帆拂天姥，中岁贡旧乡。
　　气劘屈贾垒，目短曹刘墙。忤下考功第，独辞京尹堂。
　　放荡齐赵间，裘马颇清狂。春歌丛台上，冬猎青丘旁。
　　呼鹰皂枥林，逐兽云雪冈。射飞曾纵鞚，引臂落鹙鶬.
　　苏侯据鞍喜，忽如携葛强。快意八九年，西归到咸阳。
　　许与必词伯，赏游实贤王。曳裾置醴地，奏赋入明光。
　　天子废食召，群公会轩裳。脱身无所爱，痛饮信行藏。
　　黑貂不免敝，斑鬓兀称觞。杜曲晚耆旧，四郊多白杨。
　　坐深乡党敬，日觉死生忙。朱门任倾夺，赤族迭罹殃。
　　国马竭粟豆，官鸡输稻粱。举隅见烦费，引古惜兴亡。
　　河朔风尘起，岷山行幸长。两宫各警跸，万里遥相望。
　　崆峒杀气黑，少海旌旗黄。禹功亦命子，涿鹿亲戎行。
　　翠华拥英岳，螭虎啖豺狼。爪牙一不中，胡兵更陆梁。
　　大军载草草，凋瘵满膏肓。备员窃补衮，忧愤心飞扬。
　　上感九庙焚，下悯万民疮。斯时伏青蒲，廷争守御床。
　　君辱敢爱死，赫怒幸无伤。圣哲体仁恕，宇县复小康。
　　哭庙灰烬中，鼻酸朝未央。小臣议论绝，老病客殊方。
　　郁郁苦不展，羽翮困低昂。秋风动哀壑，碧蕙捐微芳。
　　之推避赏从，渔父濯沧浪。荣华敌勋业，岁暮有严霜。
　　吾观鸱夷子，才格出寻常。群凶逆未定，侧伫英俊翔。

卷222_20 「遣怀」杜甫
　　昔我游宋中，惟梁孝王都。名今陈留亚，剧则贝魏俱。
　　邑中九万家，高栋照通衢。舟车半天下，主客多欢娱。
　　白刃雠不义，黄金倾有无。杀人红尘里，报答在斯须。
　　忆与高李辈，论交入酒垆。两公壮藻思，得我色敷腴。
　　气酣登吹台，怀古视平芜。芒砀云一去，雁鹜空相呼。
　　先帝正好武，寰海未凋枯。猛将收西域，长戟破林胡。
　　百万攻一城，献捷不云输。组练弃如泥，尺土负百夫。
　　拓境功未已，元和辞大炉。乱离朋友尽，合沓岁月徂。
　　吾衰将焉托，存殁再呜呼。萧条益堪愧，独在天一隅。
　　乘黄已去矣，凡马徒区区。不复见颜鲍，系舟卧荆巫。
　　临餐吐更食，常恐违抚孤。

卷222_21 「同元使君舂陵行」杜甫
　　遭乱发尽白，转衰病相婴。沈绵盗贼际，狼狈江汉行。
　　叹时药力薄，为客羸瘵成。吾人诗家秀，博采世上名。
　　粲粲元道州，前圣畏后生。观乎舂陵作，欻见俊哲情。
　　复览贼退篇，结也实国桢。贾谊昔流恸，匡衡常引经。
　　道州忧黎庶，词气浩纵横。两章对秋月，一字偕华星。
　　致君唐虞际，纯朴忆大庭。何时降玺书，用尔为丹青。
　　狱讼永衰息，岂唯偃甲兵。凄恻念诛求，薄敛近休明。
　　乃知正人意，不苟飞长缨。凉飙振南岳，之子宠若惊。
　　色阻金印大，兴含沧浪清。我多长卿病，日夕思朝廷。
　　肺枯渴太甚，漂泊公孙城。呼儿具纸笔，隐几临轩楹。
　　作诗呻吟内，墨澹字欹倾。感彼危苦词，庶几知者听。

卷222_22 「李潮八分小篆歌」杜甫
　　苍颉鸟迹既茫昧，字体变化如浮云。陈仓石鼓又已讹，
　　大小二篆生八分。秦有李斯汉蔡邕，中间作者寂不闻。
　　峄山之碑野火焚，枣木传刻肥失真。苦县光和尚骨立，
　　书贵瘦硬方通神。惜哉李蔡不复得，吾甥李潮下笔亲。
　　尚书韩择木，骑曹蔡有邻。开元已来数八分，
　　潮也奄有二子成三人。况潮小篆逼秦相，快剑长戟森相向。
　　八分一字直百金，蛟龙盘拏肉屈强。吴郡张颠夸草书，
　　草书非古空雄壮。岂如吾甥不流宕，丞相中郎丈人行。
　　巴东逢李潮，逾月求我歌。我今衰老才力薄，
　　潮乎潮乎奈汝何。

卷222_23 「览柏中允兼子侄数人除官制词因述父子兄弟四美载歌丝纶」杜甫
　　纷然丧乱际，见此忠孝门。蜀中寇亦甚，柏氏功弥存。
　　深诚补王室，戮力自元昆。三止锦江沸，独清玉垒昏。
　　高名入竹帛，新渥照乾坤。子弟先卒伍，芝兰叠玙璠.
　　同心注师律，洒血在戎轩。丝纶实具载，绂冕已殊恩。
　　奉公举骨肉，诛叛经寒温。金甲雪犹冻，朱旗尘不翻。
　　每闻战场说，欻激懦气奔。圣主国多盗，贤臣官则尊。
　　方当节钺用，必绝祲沴根。吾病日回首，云台谁再论。
　　作歌挹盛事，推毂期孤鶱.

卷222_24 「听杨氏歌」杜甫
　　佳人绝代歌，独立发皓齿。满堂惨不乐，响下清虚里。
　　江城带素月，况乃清夜起。老夫悲暮年，壮士泪如水。
　　玉杯久寂寞，金管迷宫徵。勿云听者疲，愚智心尽死。
　　古来杰出士，岂待一知己。吾闻昔秦青，倾侧天下耳。

卷222_25 「荆南兵马使太常卿赵公大食刀歌」杜甫
　　太常楼船声嗷嘈，问兵刮寇趋下牢。牧出令奔飞百艘，
　　猛蛟突兽纷腾逃。白帝寒城驻锦袍，玄冬示我胡国刀。
　　壮士短衣头虎毛，凭轩拔鞘天为高。翻风转日木怒号，
　　冰翼雪澹伤哀猱。镌错碧罂鸊鹈膏，铓锷已莹虚秋涛，
　　鬼物撇捩辞坑壕。苍水使者扪赤绦，龙伯国人罢钓鳌。
　　芮公回首颜色劳，分阃救世用贤豪。赵公玉立高歌起，
　　揽环结佩相终始，万岁持之护天子。得君乱丝与君理，
　　蜀江如线如针水。荆岑弹丸心未已，贼臣恶子休干纪。
　　魑魅魍魉徒为耳，妖腰乱领敢欣喜。用之不高亦不庳，
　　不似长剑须天倚。吁嗟光禄英雄弭，大食宝刀聊可比。
　　丹青宛转麒麟里，光芒六合无泥滓。

卷222_26 「王兵马使二角鹰」杜甫
　　悲台萧飒石巃嵸，哀壑杈桠浩呼汹。中有万里之长江，
　　回风滔日孤光动。角鹰翻倒壮士臂，将军玉帐轩翠气。
　　二鹰猛脑徐侯穟，目如愁胡视天地。杉鸡竹兔不自惜，
　　溪虎野羊俱辟易。鞲上锋棱十二翮，将军勇锐与之敌。
　　将军树勋起安西，昆仑虞泉入马蹄。白羽曾肉三狻猊，
　　敢决岂不与之齐。荆南芮公得将军，亦如角鹰下翔云。
　　恶鸟飞飞啄金屋，安得尔辈开其群，驱出六合枭鸾分。

卷222_27 「狄明府（博济。一作寄狄明府）」杜甫
　　梁公曾孙我姨弟，不见十年官济济。大贤之后竟陵迟，
　　浩荡古今同一体。比看叔伯四十人，有才无命百寮底。
　　今者兄弟一百人，几人卓绝秉周礼。在汝更用文章为，
　　长兄白眉复天启。汝门请从曾翁说，太后当朝多巧诋。
　　狄公执政在末年，浊河终不污清济。国嗣初将付诸武，
　　公独廷诤守丹陛。禁中决册请房陵，前朝长老皆流涕。
　　太宗社稷一朝正，汉官威仪重昭洗。时危始识不世才，
　　谁谓荼苦甘如荠。汝曹又宜列土食，身使门户多旌棨。
　　胡为漂泊岷汉间，干谒王侯颇历抵。况乃山高水有波，
　　秋风萧萧露泥泥。虎之饥，下巉岩，蛟之横，出清泚。
　　早归来，黄土泥衣眼易眯。

卷222_28 「秋风二首」杜甫
　　秋风淅淅吹巫山，上牢下牢修水关。吴樯楚柁牵百丈，
　　暖向神都寒未还。要路何日罢长戟，战自青羌连百蛮。
　　中巴不曾消息好，暝传戍鼓长云间。
　　秋风淅淅吹我衣，东流之外西日微。天清小城捣练急，
　　石古细路行人稀。不知明月为谁好，早晚孤帆他夜归。
　　会将白发倚庭树，故园池台今是非。

卷222_29 「久雨期王将军不至」杜甫
　　天雨萧萧滞茅屋，空山无以慰幽独。锐头将军来何迟，
　　令我心中苦不足。数看黄雾乱玄云，时听严风折乔木。
　　泉源泠泠杂猿狖，泥泞漠漠饥鸿鹄。岁暮穷阴耿未已，
　　人生会面难再得。忆尔腰下铁丝箭，射杀林中雪色鹿。
　　前者坐皮因问毛，知子历险人马劳。异兽如飞星宿落，
　　应弦不碍苍山高。安得突骑只五千，崒然眉骨皆尔曹。
　　走平乱世相催促，一豁明主正郁陶。忆昔范增碎玉斗，
　　未使吴兵著白袍。昏昏阊阖闭氛祲，十月荆南雷怒号。

卷222_30 「别李秘书始兴寺所居」杜甫
　　不见秘书心若失，及见秘书失心疾。安为动主理信然，
　　我独觉子神充实。重闻西方止观经，老身古寺风泠泠。
　　妻儿待我且归去，他日杖藜来细听。

卷222_31 「虎牙行（虎牙在荆门之北，江水峻急）」杜甫
　　秋风欻吸吹南国，天地惨惨无颜色。洞庭扬波江汉回，
　　虎牙铜柱皆倾侧。巫峡阴岑朔漠气，峰峦窈窕谿谷黑。
　　杜鹃不来猿狖寒，山鬼幽忧雪霜逼。楚老长嗟忆炎瘴，
　　三尺角弓两斛力。壁立石城横塞起，金错旌竿满云直。
　　渔阳突骑猎青丘，犬戎锁甲闻丹极。八荒十年防盗贼，
　　征戍诛求寡妻哭，远客中宵泪沾臆。

卷222_32 「锦树行（因篇内有锦树二字摘以为题非正赋锦树也）」杜甫
　　今日苦短昨日休，岁云暮矣增离忧。霜凋碧树待锦树。
　　万壑东逝无停留。荒戍之城石色古，东郭老人住青丘。
　　飞书白帝营斗粟，琴瑟几杖柴门幽。青草萋萋尽枯死，
　　天马跂足随牦牛。自古圣贤多薄命，奸雄恶少皆封侯。
　　故国三年一消息。终南渭水寒悠悠。五陵豪贵反颠倒，
　　乡里小儿狐白裘。生男堕地要膂力，一生富贵倾邦国。
　　莫愁父母少黄金，天下风尘儿亦得。

卷222_33 「赤霄行」杜甫
　　孔雀未知牛有角，渴饮寒泉逢牴触。赤霄悬圃须往来，
　　翠尾金花不辞辱。江中淘河吓飞燕，衔泥却落羞华屋。
　　皇孙犹曾莲勺困，卫庄见贬伤其足。老翁慎莫怪少年，
　　葛亮贵和书有篇。丈夫垂名动万年，记忆细故非高贤。

卷222_34 「前苦寒行二首」杜甫
　　汉时长安雪一丈，牛马毛寒缩如猬。楚江巫峡冰入怀，
　　虎豹哀号又堪记。秦城老翁荆扬客，惯习炎蒸岁絺绤。
　　玄冥祝融气或交，手持白羽未敢释。
　　去年白帝雪在山，今年白帝雪在地。冻埋蛟龙南浦缩，
　　寒刮肌肤北风利。楚人四时皆麻衣，楚天万里无晶辉。
　　三足之乌足恐断，羲和送将何所归。

卷222_35 「后苦寒行二首」杜甫
　　南纪巫庐瘴不绝，太古以来无尺雪。蛮夷长老怨苦寒，
　　昆仑天关冻应折。玄猿口噤不能啸，白鹄翅垂眼流血。
　　安得春泥补地裂。
　　晚来江门失大木，猛风中夜吹白屋。天兵斩断青海戎，
　　杀气南行动地轴，不尔苦寒何太酷。巴东之峡生凌澌，
　　彼苍回轩人得知。

卷222_36 「晚晴」杜甫
　　高唐暮冬雪壮哉，旧瘴无复似尘埃。崖沉谷没白皑皑，
　　江石缺裂青枫摧。南天三旬苦雾开，赤日照耀从西来，
　　六龙寒急光裴回。照我衰颜忽落地，口虽吟咏心中哀。
　　未怪及时少年子，扬眉结义黄金台。洎乎吾生何飘零，
　　支离委绝同死灰。

卷222_37 「复阴」杜甫
　　方冬合沓玄阴塞，昨日晚晴今日黑。万里飞蓬映天过，
　　孤城树羽扬风直。江涛簸岸黄沙走，云雪埋山苍兕吼。
　　君不见夔子之国杜陵翁，牙齿半落左耳聋。

卷222_38 「夜归」杜甫
　　夜来归来冲虎过，山黑家中已眠卧。傍见北斗向江低，
　　仰看明星当空大。庭前把烛嗔两炬，峡口惊猿闻一个。
　　白头老罢舞复歌，杖藜不睡谁能那。

卷222_39 「寄柏学士林居」杜甫
　　自胡之反持干戈，天下学士亦奔波。叹彼幽栖载典籍，
　　萧然暴露依山阿。青山万里静散地，白雨一洗空垂萝。
　　乱代飘零余到此，古人成败子如何。荆扬春冬异风土，
　　巫峡日夜多云雨。赤叶枫林百舌鸣，黄泥野岸天鸡舞。
　　盗贼纵横甚密迩，形神寂寞甘辛苦。几时高议排金门，
　　各使苍生有环堵。

卷222_40 「寄从孙崇简」杜甫
　　嵯峨白帝城东西，南有龙湫北虎溪。吾孙骑曹不骑马，
　　业学尸乡多养鸡。庞公隐时尽室去，武陵春树他人迷。
　　与汝林居未相失，近身药裹酒长携。牧竖樵童亦无赖，
　　莫令斩断青云梯。

卷222_41 「奉酬薛十二丈判官见赠」杜甫
　　忽忽峡中睡，悲风方一醒。西来有好鸟，为我下青冥。
　　羽毛净白雪，惨澹飞云汀。既蒙主人顾，举翮唳孤亭。
　　持以比佳士，及此慰扬舲.清文动哀玉，见道发新硎。
　　欲学鸱夷子，待勒燕山铭。谁重断蛇剑，致君君未听。
　　志在麒麟阁，无心云母屏。卓氏近新寡，豪家朱门扃。
　　相如才调逸，银汉会双星。客来洗粉黛，日暮拾流萤。
　　不是无膏火，劝郎勤六经。老夫自汲涧，野水日泠泠。
　　我叹黑头白，君看银印青。卧病识山鬼，为农知地形。
　　谁矜坐锦帐，苦厌食鱼腥。东西两岸坼，横水注沧溟。
　　碧色忽惆怅，风雷搜百灵。空中右白虎，赤节引娉婷。
　　自云帝里女，噀雨凤凰翎。襄王薄行迹，莫学冷如丁，
　　千秋一拭泪，梦觉有微馨。人生相感动，金石两青荧。
　　丈人但安坐，休辨渭与泾。龙蛇尚格斗，洒血暗郊坰.
　　吾闻聪明主，治国用轻刑。销兵铸农器，今古岁方宁。
　　文王日俭德，俊乂始盈庭。荣华贵少壮，岂食楚江萍。

卷222_42 「醉为马坠，诸公携酒相看」杜甫
　　甫也诸侯老宾客，罢酒酣歌拓金戟。骑马忽忆少年时，
　　散蹄迸落瞿塘石。白帝城门水云外，低身直下八千尺。
　　粉堞电转紫游缰，东得平冈出天壁。江村野堂争入眼，
　　垂鞭亸鞚凌紫陌，向来皓首惊万人。自倚红颜能骑射。
　　安知决臆追风足，朱汗骖驔犹喷玉。不虞一蹶终损伤，
　　人生快意多所辱。职当忧戚伏衾枕，况乃迟暮加烦促。
　　明知来问腆我颜，杖藜强起依僮仆。语尽还成开口笑，
　　提携别扫清溪曲。酒肉如山又一时，初筵哀丝动豪竹。
　　共指西日不相贷，喧呼且覆杯中渌。何必走马来为问，
　　君不见嵇康养生遭杀戮。

卷222_43 「别李义」杜甫
　　神尧十八子，十七王其门。道国洎舒国，督唯亲弟昆。
　　中外贵贱殊，余亦忝诸孙。丈人嗣三叶，之子白玉温。
　　道国继德业，请从丈人论。丈人领宗卿，肃穆古制敦。
　　先朝纳谏诤，直气横乾坤。子建文笔壮，河间经术存。
　　尔克富诗礼，骨清虑不喧。洗然遇知己，谈论淮湖奔。
　　忆昔初见时，小襦绣芳荪。长成忽会面，慰我久疾魂。
　　三峡春冬交，江山云雾昏。正宜且聚集，恨此当离尊。
　　莫怪执杯迟，我衰涕唾烦。重问子何之，西上岷江源。
　　愿子少干谒，蜀都足戎轩。误失将帅意，不如亲故恩。
　　少年早归来，梅花已飞翻。努力慎风水，岂惟数盘飧。
　　猛虎卧在岸，蛟螭出无痕。王子自爱惜，老夫困石根。
　　生别古所嗟，发声为尔吞。

卷222_44 「送高司直寻封阆州」杜甫
　　丹雀衔书来，暮栖何乡树。骅骝事天子，辛苦在道路。
　　司直非冗官，荒山甚无趣。借问泛舟人，胡为入云雾。
　　与子姻娅间，既亲亦有故。万里长江边，邂逅一相遇。
　　长卿消渴再，公干沉绵屡。清谈慰老夫，开卷得佳句。
　　时见文章士，欣然澹情素。伏枕闻别离，畴能忍漂寓。
　　良会苦短促，溪行水奔注。熊罴咆空林，游子慎驰骛。
　　西谒巴中侯，艰险如跬步。主人不世才，先帝常特顾。
　　拔为天军佐，崇大王法度。淮海生清风，南翁尚思慕。
　　公宫造广厦，木石乃无数。初闻伐松柏，犹卧天一柱。
　　我瘦书不成，成字读亦误。为我问故人，劳心练征戍。

卷222_45 「君不见，简苏徯」杜甫
　　君不见道边废弃池，君不见前者摧折桐。百年死树中琴瑟，
　　一斛旧水藏蛟龙。丈夫盖棺事始定，君今幸未成老翁，
　　何恨憔悴在山中。深山穷谷不可处，霹雳魍魉兼狂风。

卷222_46 「赠苏四徯」杜甫
　　异县昔同游，各云厌转蓬。别离已五年，尚在行李中。
　　戎马日衰息，乘舆安九重。有才何栖栖，将老委所穷。
　　为郎未为贱，其奈疾病攻。子何面黧黑，不得豁心胸。
　　巴蜀倦剽掠，下愚成土风。幽蓟已削平，荒徼尚弯弓。
　　斯人脱身来，岂非吾道东。乾坤虽宽大，所适装囊空。
　　肉食哂菜色，少壮欺老翁。况乃主客间，古来逼侧同。
　　君今下荆扬，独帆如飞鸿。二州豪侠场，人马皆自雄。
　　一请甘饥寒，再请甘养蒙。

卷222_47 「寄薛三郎中（据）」杜甫
　　人生无贤愚，飘飖若埃尘。自非得神仙，谁免危其身。
　　与子俱白头，役役常苦辛。虽为尚书郎，不及村野人。
　　忆昔村野人，其乐难具陈。蔼蔼桑麻交，公侯为等伦。
　　天未厌戎马，我辈本常贫。子尚客荆州，我亦滞江滨。
　　峡中一卧病，疟疠终冬春。春复加肺气，此病盖有因。
　　早岁与苏郑，痛饮情相亲。二公化为土，嗜酒不失真。
　　余今委修短，岂得恨命屯。闻子心甚壮，所过信席珍。
　　上马不用扶，每扶必怒嗔。赋诗宾客间，挥洒动八垠。
　　乃知盖代手，才力老益神。青草洞庭湖，东浮沧海漘.
　　君山可避暑，况足采白蘋.子岂无扁舟，往复江汉津。
　　我未下瞿塘，空念禹功勤。听说松门峡，吐药揽衣巾。
　　高秋却束带，鼓枻视青旻.凤池日澄碧，济济多士新。
　　余病不能起，健者勿逡巡。上有明哲君，下有行化臣。

卷222_48 「大觉高僧兰若（和尚去冬往湖南）」杜甫
　　巫山不见庐山远，松林兰若秋风晚。一老犹鸣日暮钟，
　　诸僧尚乞斋时饭。香炉峰色隐晴湖，种杏仙家近白榆。
　　飞锡去年啼邑子，献花何日许门徒。

　　　　　　　　　　　　　　　　

卷二百二十三

卷223_1 「宿青溪驿奉怀张员外十五兄之绪」杜甫
　　漾舟千山内，日入泊枉渚。我生本飘飘，今复在何许。
　　石根青枫林，猿鸟聚俦侣。月明游子静，畏虎不得语。
　　中夜怀友朋，乾坤此深阻。浩荡前后间，佳期付荆楚。

卷223_2 「敬寄族弟唐十八使君」杜甫
　　与君陶唐后，盛族多其人。圣贤冠史籍，枝派罗源津。
　　在今气磊落，巧伪莫敢亲。介立实吾弟，济时肯杀身。
　　物白讳受玷，行高无污真。得罪永泰末，放之五溪滨。
　　鸾凤有铩翮，先儒曾抱麟。雷霆霹长松，骨大却生筋。
　　一失不足伤，念子孰自珍。泊舟楚宫岸，恋阙浩酸辛。
　　除名配清江，厥土巫峡邻。登陆将首途，笔札枉所申。
　　归朝跼病肺，叙旧思重陈。春风洪涛壮，谷转颇弥旬。
　　我能泛中流，搪突鼍獭瞋.长年已省柁，慰此贞良臣。

卷223_3 「忆昔行」杜甫
　　忆昔北寻小有洞，洪河怒涛过轻舸。辛勤不见华盖君，
　　艮岑青辉惨么麽。千崖无人万壑静，三步回头五步坐。
　　秋山眼冷魂未归，仙赏心违泪交堕。弟子谁依白茅室，
　　卢老独启青铜锁。巾拂香馀捣药尘，阶除灰死烧丹火。
　　悬圃沧洲莽空阔，金节羽衣飘婀娜。落日初霞闪馀映，
　　倏忽东西无不可。松风涧水声合时，青兕黄熊啼向我。
　　徒然咨嗟抚遗迹，至今梦想仍犹佐。秘诀隐文须内教，
　　晚岁何功使愿果。更讨衡阳董炼师，南浮早鼓潇湘柁。

卷223_4 「魏将军歌」杜甫
　　将军昔著从事衫，铁马驰突重两衔。披坚执锐略西极，
　　昆仑月窟东崭岩。君门羽林万猛士，恶若哮虎子所监。
　　五年起家列霜戟，一日过海收风帆。平生流辈徒蠢蠢，
　　长安少年气欲尽。魏侯骨耸精爽紧，华岳峰尖见秋隼。
　　星躔宝校金盘陀，夜骑天驷超天河。欃枪荧惑不敢动，
　　翠蕤云旓相荡摩。吾为子起歌都护，酒阑插剑肝胆露。
　　钩陈苍苍风玄武，万岁千秋奉明主，临江节士安足数。

卷223_5 「北风」杜甫
　　北风破南极，朱凤日威垂。洞庭秋欲雪，鸿雁将安归。
　　十年杀气盛，六合人烟稀。吾慕汉初老，时清犹茹芝。

卷223_6 「客从」杜甫
　　客从南溟来，遗我泉客珠。珠中有隐字，欲辨不成书。
　　缄之箧笥久，以俟公家须。开视化为血，哀今征敛无。

卷223_7 「白马」杜甫
　　白马东北来，空鞍贯双箭。可怜马上郎，意气今谁见。
　　近时主将戮，中夜商於战。丧乱死多门，呜呼泪如霰。

卷223_8 「白凫行」杜甫
　　君不见黄鹄高于五尺童，化为白凫似老翁。
　　故畦遗穗已荡尽，天寒岁暮波涛中。鳞介腥膻素不食，
　　终日忍饥西复东。鲁门鶢鶋亦蹭蹬，闻道如今犹避风。

卷223_9 「朱凤行」杜甫
　　君不见潇湘之山衡山高，山巅朱凤声嗷嗷。
　　侧身长顾求其群，翅垂口噤心甚劳。下愍百鸟在罗网，
　　黄雀最小犹难逃。愿分竹实及蝼蚁，尽使鸱枭相怒号。

卷223_10 「惜别行，送向卿进奉端午御衣之上都」杜甫
　　肃宗昔在灵武城，指挥猛将收咸京。向公泣血洒行殿，
　　佐佑卿相乾坤平。逆胡冥寞随烟烬，卿家兄弟功名震。
　　麒麟图画鸿雁行，紫极出入黄金印。尚书勋业超千古，
　　雄镇荆州继吾祖。裁缝云雾成御衣，拜跪题封向端午。
　　向卿将命寸心赤，青山落日江潮白。卿到朝廷说老翁，
　　漂零已是沧浪客。

卷223_11 「醉歌行，赠公安颜少府请顾八题壁」杜甫
　　神仙中人不易得，颜氏之子才孤标。天马长鸣待驾驭，
　　秋鹰整翮当云霄。君不见东吴顾文学，
　　君不见西汉杜陵老。诗家笔势君不嫌，词翰升堂为君扫。
　　是日霜风冻七泽，乌蛮落照衔赤壁。酒酣耳热忘头白，
　　感君意气无所惜，一为歌行歌主客。

卷223_12 「夜闻觱篥」杜甫
　　夜闻觱篥沧江上，衰年侧耳情所向。邻舟一听多感伤，
　　塞曲三更欻悲壮。积雪飞霜此夜寒，孤灯急管复风湍。
　　君知天地干戈满，不见江湖行路难。

卷223_13 「发刘郎浦（浦在石首县，昭烈纳吴女处）」杜甫
　　挂帆早发刘郎浦，疾风飒飒昏亭午。舟中无日不沙尘，
　　岸上空村尽豺虎。十日北风风未回，客行岁晚晚相催。
　　白头厌伴渔人宿，黄帽青鞋归去来。

卷223_14 「别董颋」杜甫
　　穷冬急风水，逆浪开帆难。士子甘旨阙，不知道里寒。
　　有求彼乐土，南适小长安。到我舟楫去，觉君衣裳单。
　　素闻赵公节，兼尽宾主欢。已结门庐望，无令霜雪残。
　　老夫缆亦解，脱粟朝未餐。飘荡兵甲际，几时怀抱宽。
　　汉阳颇宁静，岘首试考槃。当念著白帽，采薇青云端。

卷223_15 「送重表侄王砅评事使南海」杜甫
　　我之曾祖姑，尔之高祖母。尔祖未显时，归为尚书妇。
　　隋朝大业末，房杜俱交友。长者来在门，荒年自糊口。
　　家贫无供给，客位但箕帚。俄顷羞颇珍，寂寥人散后。
　　入怪鬓发空，吁嗟为之久。自陈翦髻鬟，鬻市充杯酒。
　　上云天下乱，宜与英俊厚。向窃窥数公，经纶亦俱有。
　　次问最少年，虬髯十八九。子等成大名，皆因此人手。
　　下云风云合，龙虎一吟吼。愿展丈夫雄，得辞儿女丑。
　　秦王时在坐，真气惊户牖。及乎贞观初，尚书践台斗。
　　夫人常肩舆，上殿称万寿。六宫师柔顺，法则化妃后。
　　至尊均嫂叔，盛事垂不朽。凤雏无凡毛，五色非尔曹。
　　往者胡作逆，乾坤沸嗷嗷。吾客左冯翊，尔家同遁逃。
　　争夺至徒步，块独委蓬蒿。逗留热尔肠，十里却呼号。
　　自下所骑马，右持腰间刀。左牵紫游缰，飞走使我高。
　　苟活到今日，寸心铭佩牢。乱离又聚散，宿昔恨滔滔。
　　水花笑白首，春草随青袍。廷评近要津，节制收英髦。
　　北驱汉阳传，南泛上泷舠.家声肯坠地，利器当秋毫。
　　番禺亲贤领，筹运神功操。大夫出卢宋，宝贝休脂膏。
　　洞主降接武，海胡舶千艘。我欲就丹砂，跋涉觉身劳。
　　安能陷粪土，有志乘鲸鳌。或骖鸾腾天，聊作鹤鸣皋。

卷223_16 「咏怀二首」杜甫
　　人生贵是男，丈夫重天机。未达善一身，得志行所为。
　　嗟余竟轗轲，将老逢艰危。胡雏逼神器，逆节同所归。
　　河雒化为血，公侯草间啼。西京复陷没，翠盖蒙尘飞。
　　万姓悲赤子，两宫弃紫微。倏忽向二纪，奸雄多是非。
　　本朝再树立，未及贞观时。日给在军储，上官督有司。
　　高贤迫形势，岂暇相扶持。疲苶苟怀策，栖屑无所施。
　　先王实罪己，愁痛正为兹。岁月不我与，蹉跎病于斯。
　　夜看丰城气，回首蛟龙池。齿发已自料，意深陈苦词。
　　邦危坏法则，圣远益愁慕。飘飖桂水游，怅望苍梧暮。
　　潜鱼不衔钩，走鹿无反顾。皦皦幽旷心，拳拳异平素。
　　衣食相拘阂，朋知限流寓。风涛上春沙，千里侵江树。
　　逆行少吉日，时节空复度。井灶任尘埃，舟航烦数具。
　　牵缠加老病，琐细隘俗务。万古一死生，胡为足名数。
　　多忧污桃源，拙计泥铜柱。未辞炎瘴毒，摆落跋涉惧。
　　虎狼窥中原，焉得所历住。葛洪及许靖，避世常此路。
　　贤愚诚等差，自爱各驰骛。羸瘠且如何，魄夺针灸屡。
　　拥滞僮仆慵，稽留篙师怒。终当挂帆席，天意难告诉。
　　南为祝融客，勉强亲杖屦。结托老人星，罗浮展衰步。

卷223_17 「送顾八分文学适洪吉州」杜甫
　　中郎石经后，八分盖憔悴。顾侯运炉锤，笔力破馀地。
　　昔在开元中，韩蔡同赑屃。玄宗妙其书，是以数子至。
　　御札早流传，揄扬非造次。三人并入直，恩泽各不二。
　　顾于韩蔡内，辨眼工小字。分日示诸王，钩深法更秘。
　　文学与我游，萧疏外声利。追随二十载，浩荡长安醉。
　　高歌卿相宅，文翰飞省寺。视我扬马间，白首不相弃。
　　骅骝入穷巷，必脱黄金辔。一论朋友难，迟暮敢失坠。
　　古来事反覆，相见横涕泗。向者玉珂人，谁是青云器。
　　才尽伤形体，病渴污官位。故旧独依然，时危话颠踬。
　　我甘多病老，子负忧世志。胡为困衣食，颜色少称遂。
　　远作辛苦行，顺从众多意。舟楫无根蒂，蛟鼍好为祟。
　　况兼水贼繁，特戒风飙驶。崩腾戎马际，往往杀长吏。
　　子干东诸侯，劝勉防纵恣。邦以民为本，鱼饥费香饵。
　　请哀疮痍深，告诉皇华使。使臣精所择，进德知历试。
　　恻隐诛求情，固应贤愚异。列士恶苟得，俊杰思自致。
　　赠子猛虎行，出郊载酸鼻。

卷223_18 「上水遣怀」杜甫
　　我衰太平时，身病戎马后。蹭蹬多拙为，安得不皓首。
　　驱驰四海内，童稚日糊口。但遇新少年，少逢旧亲友。
　　低颜下色地，故人知善诱。后生血气豪，举动见老丑。
　　穷迫挫曩怀，常如中风走。一纪出西蜀，于今向南斗。
　　孤舟乱春华，暮齿依蒲柳。冥冥九疑葬，圣者骨亦朽。
　　蹉跎陶唐人，鞭挞日月久。中间屈贾辈，谗毁竟自取。
　　郁没二悲魂，萧条犹在否。崷崒清湘石，逆行杂林薮。
　　篙工密逞巧，气若酣杯酒。歌讴互激远，回斡明受授。
　　善知应触类，各藉颖脱手。古来经济才，何事独罕有。
　　苍苍众色晚，熊挂玄蛇吼。黄罴在树颠，正为群虎守。
　　羸骸将何适，履险颜益厚。庶与达者论，吞声混瑕垢。

卷223_19 「遣遇」杜甫
　　磬折辞主人，开帆驾洪涛。春水满南国，朱崖云日高。
　　舟子废寝食，飘风争所操。我行匪利涉，谢尔从者劳。
　　石间采蕨女，鬻菜输官曹。丈夫死百役，暮返空村号。
　　闻见事略同，刻剥及锥刀。贵人岂不仁，视汝如莠蒿。
　　索钱多门户，丧乱纷嗷嗷。奈何黠吏徒，渔夺成逋逃。
　　自喜遂生理，花时甘缊袍。

卷223_20 「解忧」杜甫
　　减米散同舟，路难思共济。向来云涛盘，众力亦不细。
　　呀坑瞥眼过，飞橹本无蒂。得失瞬息间，致远宜恐泥。
　　百虑视安危，分明曩贤计。兹理庶可广，拳拳期勿替。

卷223_21 「宿凿石浦（浦在湘潭县西）」杜甫
　　早宿宾从劳，仲春江山丽。飘风过无时，舟楫敢不系。
　　回塘澹暮色，日没众星嘒.缺月殊未生，青灯死分翳。
　　穷途多俊异，乱世少恩惠。鄙夫亦放荡，草草频卒岁。
　　斯文忧患馀，圣哲垂彖系。

卷223_22 「早行」杜甫
　　歌哭俱在晓，行迈有期程。孤舟似昨日，闻见同一声。
　　飞鸟数求食，潜鱼亦独惊。前王作网罟，设法害生成。
　　碧藻非不茂，高帆终日征。干戈未揖让，崩迫开其情。

卷223_23 「过津口」杜甫
　　南岳自兹近，湘流东逝深。和风引桂楫，春日涨云岑。
　　回首过津口，而多枫树林。白鱼困密网，黄鸟喧嘉音。
　　物微限通塞，恻隐仁者心。瓮馀不尽酒，膝有无声琴。
　　圣贤两寂寞，眇眇独开襟。

卷223_24 「次空灵岸」杜甫
　　沄沄逆素浪，落落展清眺。幸有舟楫迟，得尽所历妙。
　　空灵霞石峻，枫栝隐奔峭。青春犹无私，白日亦偏照。
　　可使营吾居，终焉托长啸。毒瘴未足忧，兵戈满边徼。
　　向者留遗恨，耻为达人诮。回帆觊赏延，佳处领其要。

卷223_25 「宿花石戍（长沙有渌口、花石二戍）」杜甫
　　午辞空灵岑，夕得花石戍。岸疏开辟水，木杂今古树。
　　地蒸南风盛，春热西日暮。四序本平分，气候何回互。
　　茫茫天造间，理乱岂恒数。系舟盘藤轮，策杖古樵路。
　　罢人不在村，野圃泉自注。柴扉虽芜没，农器尚牢固。
　　山东残逆气，吴楚守王度。谁能扣君门，下令减征赋。

卷223_26 「早发」杜甫
　　有求常百虑，斯文亦吾病。以兹朋故多，穷老驱驰并。
　　早行篙师怠，席挂风不正。昔人戒垂堂，今则奚奔命。
　　涛翻黑蛟跃，日出黄雾映。烦促瘴岂侵，颓倚睡未醒。
　　仆夫问盥栉，暮颜靦青镜。随意簪葛巾，仰惭林花盛。
　　侧闻夜来寇，幸喜囊中净。艰危作远客，干请伤直性。
　　薇蕨饿首阳，粟马资历聘。贱子欲适从，疑误此二柄。

卷223_27 「次晚洲」杜甫
　　参错云石稠，坡陀风涛壮。晚洲适知名，秀色固异状。
　　棹经垂猿把，身在度鸟上。摆浪散帙妨，危沙折花当。
　　羁离暂愉悦，羸老反惆怅。中原未解兵，吾得终疏放。

卷223_28 「望岳」杜甫
　　南岳配朱鸟，秩礼自百王。欻吸领地灵，鸿洞半炎方。
　　邦家用祀典，在德非馨香。巡守何寂寥，有虞今则亡。
　　洎吾隘世网，行迈越潇湘。渴日绝壁出，漾舟清光旁。
　　祝融五峰尊，峰峰次低昂。紫盖独不朝，争长嶪相望。
　　恭闻魏夫人，群仙夹翱翔。有时五峰气，散风如飞霜。
　　牵迫限修途，未暇杖崇冈。归来觊命驾，沐浴休玉堂。
　　三叹问府主，曷以赞我皇。牲璧忍衰俗，神其思降祥。

卷223_29 「湘江宴饯裴二端公赴道州」杜甫
　　白日照舟师，朱旗散广川。群公饯南伯，肃肃秩初筵。
　　鄙人奉末眷，佩服自早年。义均骨肉地，怀抱罄所宣。
　　盛名富事业，无取愧高贤。不以丧乱婴，保爱金石坚。
　　计拙百僚下，气苏君子前。会合苦不久，哀乐本相缠。
　　交游飒向尽，宿昔浩茫然。促觞激百虑，掩抑泪潺湲。
　　热云集曛黑，缺月未生天。白团为我破，华烛蟠长烟。
　　鸹鹖催明星，解袂从此旋。上请减兵甲，下请安井田。
　　永念病渴老，附书远山巅。

卷223_30 「清明」杜甫
　　著处繁花务是日，长沙千人万人出。渡头翠柳艳明眉，
　　争道朱蹄骄啮膝。此都好游湘西寺，诸将亦自军中至。
　　马援征行在眼前，葛强亲近同心事。金镫下山红粉晚，
　　牙樯捩柁青楼远。古时丧乱皆可知，人世悲欢暂相遣。
　　弟侄虽存不得书，干戈未息苦离居。逢迎少壮非吾道，
　　况乃今朝更祓除。

卷223_31 「风雨看舟前落花，戏为新句」杜甫
　　江上人家桃树枝，春寒细雨出疏篱。影遭碧水潜勾引，
　　风妒红花却倒吹。吹花困癫傍舟楫，水光风力俱相怯。
　　赤憎轻薄遮入怀，珍重分明不来接。湿久飞迟半日高，
　　萦沙惹草细于毛。蜜蜂蝴蝶生情性，偷眼蜻蜓避百劳。

卷223_32 「岳麓山道林二寺行」杜甫
　　玉泉之南麓山殊，道林林壑争盘纡。寺门高开洞庭野，
　　殿脚插入赤沙湖。五月寒风冷佛骨，六时天乐朝香炉。
　　地灵步步雪山草，僧宝人人沧海珠。塔劫宫墙壮丽敌，
　　香厨松道清凉俱。莲花交响共命鸟，金榜双回三足乌。
　　方丈涉海费时节，悬圃寻河知有无。暮年且喜经行近，
　　春日兼蒙暄暖扶。飘然斑白身奚适，傍此烟霞茅可诛。
　　桃源人家易制度，橘洲田土仍膏腴。潭府邑中甚淳古，
　　太守庭内不喧呼。昔遭衰世皆晦迹，今幸乐国养微躯。
　　依止老宿亦未晚，富贵功名焉足图。久为野客寻幽惯，
　　细学何颙免兴孤。一重一掩吾肺腑，山鸟山花吾友于。
　　宋公放逐曾题壁，物色分留与老夫。

卷223_33 「奉送魏六丈佑少府之交广」杜甫
　　贤豪赞经纶，功成空名垂。子孙不振耀，历代皆有之。
　　郑公四叶孙，长大常苦饥。众中见毛骨，犹是麒麟儿。
　　磊落贞观事，致君朴直词。家声盖六合，行色何其微。
　　遇我苍梧阴，忽惊会面稀。议论有馀地，公侯来未迟。
　　虚思黄金贵，自笑青云期。长卿久病渴，武帝元同时。
　　季子黑貂敝，得无妻嫂欺。尚为诸侯客，独屈州县卑。
　　南游炎海甸，浩荡从此辞。穷途仗神道，世乱轻土宜。
　　解帆岁云暮，可与春风归。出入朱门家，华屋刻蛟螭。
　　玉食亚王者，乐张游子悲。侍婢艳倾城，绡绮轻雾霏。
　　掌中琥珀钟，行酒双逶迤。新欢继明烛，梁栋星辰飞。
　　两情顾盼合，珠碧赠于斯。上贵见肝胆，下贵不相疑。
　　心事披写间，气酣达所为。错挥铁如意，莫避珊瑚枝。
　　始兼逸迈兴，终慎宾主仪。戎马暗天宇，呜呼生别离。

卷223_34 「别张十三建封」杜甫
　　尝读唐实录，国家草昧初。刘裴建首义，龙见尚踌躇。
　　秦王拨乱姿，一剑总兵符。汾晋为丰沛，暴隋竟涤除。
　　宗臣则庙食，后祀何疏芜。彭城英雄种，宜膺将相图。
　　尔惟外曾孙，倜傥汗血驹。眼中万少年，用意尽崎岖。
　　相逢长沙亭，乍问绪业馀。乃吾故人子，童丱联居诸。
　　挥手洒衰泪，仰看八尺躯。内外名家流，风神荡江湖。
　　范云堪晚友，嵇绍自不孤。择材征南幕，湖落回鲸鱼。
　　载感贾生恸，复闻乐毅书。主忧急盗贼，师老荒京都。
　　旧丘岂税驾，大厦倾宜扶。君臣各有分，管葛本时须。
　　虽当霰雪严，未觉栝柏枯。高义在云台，嘶鸣望天衢。
　　羽人扫碧海，功业竟何如。

卷223_35 「暮秋枉裴道州手札，率尔遣兴，寄近呈苏涣侍御」杜甫
　　久客多枉友朋书，素书一月凡一束。虚名但蒙寒温问，
　　泛爱不救沟壑辱。齿落未是无心人，舌存耻作穷途哭。
　　道州手札适复至，纸长要自三过读。盈把那须沧海珠，
　　入怀本倚昆山玉。拨弃潭州百斛酒，芜没潇岸千株菊。
　　使我昼立烦儿孙，令我夜坐费灯烛。忆子初尉永嘉去，
　　红颜白面花映肉。军符侯印取岂迟，紫燕騄耳行甚速。
　　圣朝尚飞战斗尘，济世宜引英俊人。黎元愁痛会苏息，
　　夷狄跋扈徒逡巡。授钺筑坛闻意旨，颓纲漏网期弥纶。
　　郭钦上书见大计，刘毅答诏惊群臣。他日更仆语不浅，
　　明公论兵气益振。倾壶箫管黑白发，舞剑霜雪吹青春。
　　宴筵曾语苏季子，后来杰出云孙比。茅斋定王城郭门，
　　药物楚老渔商市。市北肩舆每联袂，郭南抱瓮亦隐几。
　　无数将军西第成，早作丞相东山起。鸟雀苦肥秋粟菽，
　　蛟龙欲蛰寒沙水。天下鼓角何时休，阵前部曲终日死。
　　附书与裴因示苏，此生已愧须人扶。致君尧舜付公等，
　　早据要路思捐躯。

卷223_36 「奉赠李八丈判官（曛）」杜甫
　　我丈时英特，宗枝神尧后。珊瑚市则无，騄骥人得有。
　　早年见标格，秀气冲星斗。事业富清机，官曹正独守。
　　顷来树嘉政，皆已传众口。艰难体贵安，冗长吾敢取。
　　区区犹历试，炯炯更持久。讨论实解颐，操割纷应手。
　　箧书积讽谏，宫阙限奔走。入幕未展材，秉钧孰为偶。
　　所亲问淹泊，泛爱惜衰朽。垂白乱南翁，委身希北叟。
　　真成穷辙鲋，或似丧家狗。秋枯洞庭石，风飒长沙柳。
　　高兴激荆衡，知音为回首。

卷223_37 「岁晏行」杜甫
　　岁云暮矣多北风，潇湘洞庭白雪中。渔父天寒网罟冻，
　　莫徭射雁鸣桑弓。去年米贵阙军食，今年米贱大伤农。
　　高马达官厌酒肉，此辈杼轴茅茨空。楚人重鱼不重鸟，
　　汝休枉杀南飞鸿。况闻处处鬻男女，割慈忍爱还租庸。
　　往日用钱捉私铸，今许铅锡和青铜。刻泥为之最易得，
　　好恶不合长相蒙。万国城头吹画角，此曲哀怨何时终。

卷223_38 「追酬故高蜀州人日见寄」杜甫
　　自蒙蜀州人日作，不意清诗久零落。今晨散帙眼忽开，
　　迸泪幽吟事如昨。呜呼壮士多慷慨，合沓高名动寥廓。
　　叹我凄凄求友篇，感时郁郁匡君略。锦里春光空烂熳，
　　瑶墀侍臣已冥莫。潇湘水国傍鼋鼍，鄠杜秋天失雕鹗。
　　东西南北更谁论，白首扁舟病独存。遥拱北辰缠寇盗，
　　欲倾东海洗乾坤。边塞西蕃最充斥，衣冠南渡多崩奔。
　　鼓瑟至今悲帝子，曳裾何处觅王门。文章曹植波澜阔，
　　服食刘安德业尊。长笛谁能乱愁思，昭州词翰与招魂。

卷223_39 「苏大侍御访江浦，赋八韵记异」杜甫
　　庞公不浪出，苏氏今有之。再闻诵新作，突过黄初诗。
　　乾坤几反覆，扬马宜同时。今晨清镜中，胜食斋房芝。
　　余发喜却变，白间生黑丝。昨夜舟火灭，湘娥帘外悲。
　　百灵未敢散，风破寒江迟。

卷223_40 「题衡山县文宣王庙新学堂，呈陆宰」杜甫
　　旄头彗紫微，无复俎豆事。金甲相排荡，青衿一憔悴。
　　呜呼已十年，儒服弊于地。征夫不遑息，学者沦素志。
　　我行洞庭野，欻得文翁肆。侁侁胄子行，若舞风雩至。
　　周室宜中兴，孔门未应弃。是以资雅才，涣然立新意。
　　衡山虽小邑，首唱恢大义。因见县尹心，根源旧宫閟.
　　讲堂非曩构，大屋加涂墍。下可容百人，墙隅亦深邃。
　　何必三千徒，始压戎马气。林木在庭户，密干叠苍翠。
　　有井朱夏时，辘轳冻阶戺。耳闻读书声，杀伐灾仿佛。
　　故国延归望，衰颜减愁思。南纪改波澜，西河共风味。
　　采诗倦跋涉，载笔尚可记。高歌激宇宙，凡百慎失坠。

卷223_41 「入衡州」杜甫
　　兵革自久远，兴衰看帝王。汉仪甚照耀，胡马何猖狂。
　　老将一失律，清边生战场。君臣忍瑕垢，河岳空金汤。
　　重镇如割据，轻权绝纪纲。军州体不一，宽猛性所将。
　　嗟彼苦节士，素于圆凿方。寡妻从为郡，兀者安堵墙。
　　凋弊惜邦本，哀矜存事常。旌麾非其任，府库实过防。
　　恕己独在此，多忧增内伤。偏裨限酒肉，卒伍单衣裳。
　　元恶迷是似，聚谋泄康庄。竟流帐下血，大降湖南殃。
　　烈火发中夜，高烟焦上苍。至今分粟帛，杀气吹沅湘。
　　福善理颠倒，明征天莽茫。销魂避飞镝，累足穿豺狼。
　　隐忍枳棘刺，迁延胝趼疮。远归儿侍侧，犹乳女在旁。
　　久客幸脱免，暮年惭激昂。萧条向水陆，汩没随鱼商。
　　报主身已老，入朝病见妨。悠悠委薄俗，郁郁回刚肠。
　　参错走洲渚，舂容转林篁。片帆左郴岸，通郭前衡阳。
　　华表云鸟埤，名园花草香。旗亭壮邑屋，烽橹蟠城隍。
　　中有古刺史，盛才冠岩廊。扶颠待柱石，独坐飞风霜。
　　昨者间琼树，高谈随羽觞。无论再缱绻，已是安苍黄。
　　剧孟七国畏，马卿四赋良。门阑苏生在，勇锐白起强。
　　问罪富形势，凯歌悬否臧。氛埃期必扫，蚊蚋焉能当。
　　橘井旧地宅，仙山引舟航。此行厌暑雨，厥土闻清凉。
　　诸舅剖符近，开缄书札光。频繁命屡及，磊落字百行。
　　江总外家养，谢安乘兴长。下流匪珠玉，择木羞鸾皇。
　　我师嵇叔夜，世贤张子房。柴荆寄乐土，鹏路观翱翔。

卷223_42 「舟中苦热遣怀，奉呈阳中丞通简台省诸公」杜甫
　　愧为湖外客，看此戎马乱。中夜混黎氓，脱身亦奔窜。
　　平生方寸心，反掌帐下难。呜呼杀贤良，不叱白刃散。
　　吾非丈夫特，没齿埋冰炭。耻以风病辞，胡然泊湘岸。
　　入舟虽苦热，垢腻可溉灌。痛彼道边人，形骸改昏旦。
　　中丞连帅职，封内权得按。身当问罪先，县实诸侯半。
　　士卒既辑睦，启行促精悍。似闻上游兵，稍逼长沙馆。
　　怜好彼克修，天机自明断。南图卷云水，北拱戴霄汉。
　　美名光史臣，长策何壮观。驱驰数公子，咸愿同伐叛。
　　声节哀有馀，夫何激衰懦。偏裨表三上，卤莽同一贯。
　　始谋谁其间，回首增愤惋。宗英李端公，守职甚昭焕。
　　变通迫胁地，谋画焉得算。王室不肯微，凶徒略无惮。
　　此流须卒斩，神器资强干。扣寂豁烦襟，皇天照嗟叹。

卷223_43 「聂耒阳以仆阻水书致酒肉疗饥荒江诗得代怀…泊于方田」杜甫
　　耒阳驰尺素，见访荒江眇。义士烈女家，风流吾贤绍。
　　昨见狄相孙，许公人伦表。前期翰林后，屈迹县邑小。
　　知我碍湍涛，半旬获浩溔。麾下杀元戎，湖边有飞旐。
　　孤舟增郁郁，僻路殊悄悄。侧惊猿猱捷，仰羡鹳鹤矫。
　　礼过宰肥羊，愁当置清醥.人非西喻蜀，兴在北坑赵。
　　方行郴岸静，未话长沙扰。崔师乞已至，澧卒用矜少。
　　问罪消息真，开颜憩亭沼。

　　　　　　　　　　　　　　　　

卷二百二十四

卷224_1 「冬日洛城北谒玄元皇帝庙」杜甫
　　配极玄都閟，凭虚禁御长。守祧严具礼，掌节镇非常。
　　碧瓦初寒外，金茎一气旁。山河扶绣户，日月近雕梁。
　　仙李盘根大，猗兰奕叶光。世家遗旧史，道德付今王。
　　画手看前辈，吴生远擅场。森罗移地轴，妙绝动宫墙。
　　五圣联龙衮，千官列雁行。冕旒俱秀发，旌旆尽飞扬。
　　翠柏深留景，红梨迥得霜。风筝吹玉柱，露井冻银床。
　　身退卑周室，经传拱汉皇。谷神如不死，养拙更何乡。

卷224_2 「赠韦左丞丈（济。天宝七年以韦济为河南尹迁尚书左丞）」杜甫
　　左辖频虚位，今年得旧儒。相门韦氏在，经术汉臣须。
　　时议归前烈，天伦恨莫俱。鴒原荒宿草，凤沼接亨衢。
　　有客虽安命，衰容岂壮夫。家人忧几杖，甲子混泥途。
　　不谓矜馀力，还来谒大巫。岁寒仍顾遇，日暮且踟蹰。
　　老骥思千里，饥鹰待一呼。君能微感激，亦足慰榛芜。

卷224_3 「投赠哥舒开府二十韵」杜甫
　　今代麒麟阁，何人第一功。君王自神武，驾驭必英雄。
　　开府当朝杰，论兵迈古风。先锋百胜在，略地两隅空。
　　青海无传箭，天山早挂弓。廉颇仍走敌，魏绛已和戎。
　　每惜河湟弃，新兼节制通。智谋垂睿想，出入冠诸公。
　　日月低秦树，乾坤绕汉宫。胡人愁逐北，宛马又从东。
　　受命边沙远，归来御席同。轩墀曾宠鹤，畋猎旧非熊。
　　茅土加名数，山河誓始终。策行遗战伐，契合动昭融。
　　勋业青冥上，交亲气概中。未为珠履客，已见白头翁。
　　壮节初题柱，生涯独转蓬。几年春草歇，今日暮途穷。
　　军事留孙楚，行间识吕蒙。防身一长剑，将欲倚崆峒。

卷224_4 「上韦左相二十韵（见素）」杜甫
　　凤历轩辕纪，龙飞四十春。八荒开寿域，一气转洪钧。
　　霖雨思贤佐，丹青忆老臣。应图求骏马，惊代得麒麟。
　　沙汰江河浊，调和鼎鼐新。韦贤初相汉，范叔已归秦。
　　盛业今如此，传经固绝伦。豫樟深出地，沧海阔无津。
　　北斗司喉舌，东方领搢绅。持衡留藻鉴，听履上星辰。
　　独步才超古，馀波德照邻。聪明过管辂，尺牍倒陈遵。
　　岂是池中物，由来席上珍。庙堂知至理，风俗尽还淳。
　　才杰俱登用，愚蒙但隐沦。长卿多病久，子夏索居频。
　　回首驱流俗，生涯似众人。巫咸不可问，邹鲁莫容身。
　　感激时将晚，苍茫兴有神。为公歌此曲，涕泪在衣巾。

卷224_5 「奉赠太常张卿二十韵（均）」杜甫
　　方丈三韩外，昆仑万国西。建标天地阔，诣绝古今迷。
　　气得神仙迥，恩承雨露低。相门清议众，儒术大名齐。
　　轩冕罗天阙，琳琅识介珪。伶官诗必诵，夔乐典犹稽。
　　健笔凌鹦鹉，铦锋莹鸊鹈。友于皆挺拔，公望各端倪。
　　通籍逾青琐，亨衢照紫泥。灵虬传夕箭，归马散霜蹄。
　　能事闻重译，嘉谟及远黎。弼谐方一展，斑序更何跻。
　　适越空颠踬，游梁竟惨凄。谬知终画虎，微分是醯鸡。
　　萍泛无休日，桃阴想旧蹊。吹嘘人所羡，腾跃事仍睽。
　　碧海真难涉，青云不可梯。顾深惭锻炼，才小辱提携。
　　槛束哀猿叫，枝惊夜鹊栖。几时陪羽猎，应指钓璜溪。

卷224_6 「敬赠郑谏议十韵」杜甫
　　谏官非不达，诗义早知名。破的由来事，先锋孰敢争。
　　思飘云物外，律中鬼神惊。毫发无遗恨，波澜独老成。
　　野人宁得所，天意薄浮生。多病休儒服，冥搜信客旌。
　　筑居仙缥缈，旅食岁峥嵘。使者求颜阖，诸公厌祢衡。
　　将期一诺重，欻使寸心倾。君见途穷哭，宜忧阮步兵。

卷224_7 「奉赠鲜于京兆二十韵（鲜于仲通，天宝末为京兆尹）」杜甫
　　王国称多士，贤良复几人。异才应间出，爽气必殊伦。
　　始见张京兆，宜居汉近臣。骅骝开道路，雕鹗离风尘。
　　侯伯知何等，文章实致身。奋飞超等级，容易失沈沦。
　　脱略磻溪钓，操持郢匠斤。云霄今已逼，台衮更谁亲。
　　凤穴雏皆好，龙门客又新。义声纷感激，败绩自逡巡。
　　途远欲何向，天高难重陈。学诗犹孺子，乡赋念嘉宾。
　　不得同晁错，吁嗟后郄诜。计疏疑翰墨，时过忆松筠。
　　献纳纡皇眷，中间谒紫宸。且随诸彦集，方觊薄才伸。
　　破胆遭前政，阴谋独秉钧。微生沾忌刻，万事益酸辛。
　　交合丹青地，恩倾雨露辰。有儒愁饿死，早晚报平津。

卷224_8 「赠特进汝阳王二十韵」杜甫
　　特进群公表，天人夙德升。霜蹄千里骏，风翮九霄鹏。
　　服礼求毫发，惟忠忘寝兴。圣情常有眷，朝退若无凭。
　　仙醴来浮蚁，奇毛或赐鹰。清关尘不杂，中使日相乘。
　　晚节嬉游简，平居孝义称。自多亲棣萼，谁敢问山陵。
　　学业醇儒富，辞华哲匠能。笔飞鸾耸立，章罢凤鶱腾。
　　精理通谈笑，忘形向友朋。寸长堪缱绻，一诺岂骄矜。
　　已忝归曹植，何知对李膺。招要恩屡至，崇重力难胜。
　　披雾初欢夕，高秋爽气澄。尊罍临极浦，凫雁宿张灯。
　　花月穷游宴，炎天避郁蒸。研寒金井水，檐动玉壶冰。
　　瓢饮唯三径，岩栖在百层。且持蠡测海，况挹酒如渑。
　　鸿宝宁全秘，丹梯庶可凌。淮王门有客，终不愧孙登。

卷224_9 「郑驸马宅宴洞中」杜甫
　　主家阴洞细烟雾，留客夏簟清琅玕.春酒杯浓琥珀薄，
　　冰浆碗碧玛瑙寒。误疑茅堂过江麓，已入风磴霾云端。
　　自是秦楼压郑谷，时闻杂佩声珊珊。

卷224_10 「李监宅」杜甫
　　尚觉王孙贵，豪家意颇浓。屏开金孔雀，褥隐绣芙蓉。
　　且食双鱼美，谁看异味重。门阑多喜色，女婿近乘龙。

卷224_11 「重题郑氏东亭（在新安界）」杜甫
　　华亭入翠微，秋日乱清晖。崩石欹山树，清涟曳水衣。
　　紫鳞冲岸跃，苍隼护巢归。向晚寻征路，残云傍马飞。

卷224_12 「题张氏隐居二首」杜甫
　　春山无伴独相求，伐木丁丁山更幽。涧道馀寒历冰雪，
　　石门斜日到林丘。不贪夜识金银气，远害朝看麋鹿游。
　　乘兴杳然迷出处，对君疑是泛虚舟。
　　之子时相见，邀人晚兴留。霁潭鳣发发，春草鹿呦呦。
　　杜酒偏劳劝，张梨不外求。前村山路险，归醉每无愁。

卷224_13 「天宝初南曹小司寇舅于我太夫人堂下累土为山…而作是诗」杜甫
　　一匮功盈尺，三峰意出群。望中疑在野，幽处欲生云。
　　慈竹春阴覆，香炉晓势分。惟南将献寿，佳气日氛氲。

卷224_14 「龙门（即伊阙）」杜甫
　　龙门横野断，驿树出城来。气色皇居近，金银佛寺开。
　　往还时屡改，川水日悠哉。相阅征途上，生涯尽几回。

卷224_15 「奉寄河南韦尹丈人」杜甫
　　有客传河尹，逢人问孔融。青囊仍隐逸，章甫尚西东。
　　鼎食分门户，词场继国风。尊荣瞻地绝，疏放忆途穷。
　　浊酒寻陶令，丹砂访葛洪。江湖漂短褐，霜雪满飞蓬。
　　牢落乾坤大，周流道术空。谬惭知蓟子，真怯笑扬雄。
　　盘错神明惧，讴歌德义丰。尸乡馀土室，难说祝鸡翁。

卷224_16 「赠李白」杜甫
　　秋来相顾尚飘蓬，未就丹砂愧葛洪。
　　痛饮狂歌空度日，飞扬跋扈为谁雄。

卷224_17 「与任城许主簿游南池（池在济宁州境）」杜甫
　　秋水通沟洫，城隅进小船。晚凉看洗马，森木乱鸣蝉。
　　菱熟经时雨，蒲荒八月天。晨朝降白露，遥忆旧青毡。

卷224_18 「登兖州城楼」杜甫
　　东郡趋庭日，南楼纵目初。浮云连海岳，平野入青徐。
　　孤嶂秦碑在，荒城鲁殿馀。从来多古意，临眺独踌躇。

卷224_19 「刘九法曹、郑瑕丘石门宴集」杜甫
　　秋水清无底，萧然静客心。掾曹乘逸兴，鞍马去相寻。
　　能吏逢联璧，华筵直一金。晚来横吹好，泓下亦龙吟。

卷224_20 「暂如临邑，至gh山湖亭奉怀李员外率尔成兴」杜甫
　　野亭逼湖水，歇马高林间。鼍吼风奔浪，鱼跳日映山。
　　暂游阻词伯，却望怀青关。霭霭生云雾，唯应促驾还。

卷224_21 「对雨书怀，走邀许十一簿公」杜甫
　　东岳云峰起，溶溶满太虚。震雷翻幕燕，骤雨落河鱼。
　　座对贤人酒，门听长者车。相邀愧泥泞，骑马到阶除。

卷224_22 「巳上人茅斋」杜甫
　　巳公茅屋下，可以赋新诗。枕簟入林僻，茶瓜留客迟。
　　江莲摇白羽，天棘梦青丝。空忝许询辈，难酬支遁词。

卷224_23 「房兵曹胡马诗」杜甫
　　胡马大宛名，锋棱瘦骨成。竹批双耳峻，风入四蹄轻。
　　所向无空阔，真堪托死生。骁腾有如此，万里可横行。

卷224_24 「画鹰」杜甫
　　素练风霜起，苍鹰画作殊。㧐身思狡兔，侧目似愁胡。
　　绦镟光堪擿，轩楹势可呼。何当击凡鸟，毛血洒平芜。

卷224_25 「与李十二白同寻范十隐居（李白集有寻鲁城北范居士诗）」杜甫
　　李侯有佳句，往往似阴铿。余亦东蒙客，怜君如弟兄。
　　醉眠秋共被，携手日同行。更想幽期处，还寻北郭生。
　　入门高兴发，侍立小童清。落景闻寒杵，屯云对古城。
　　向来吟橘颂，谁欲讨莼羹。不愿论簪笏，悠悠沧海情。

卷224_26 「临邑舍弟书至苦雨黄河泛溢堤防之患簿领所忧…用宽其意」杜甫
　　二仪积风雨，百谷漏波涛。闻道洪河坼，遥连沧海高。
　　职思忧悄悄，郡国诉嗷嗷。舍弟卑栖邑，防川领簿曹。
　　尺书前日至，版筑不时操。难假鼋鼍力，空瞻乌鹊毛。
　　燕南吹畎亩，济上没蓬蒿。螺蚌满近郭，蛟螭乘九皋。
　　徐关深水府，碣石小秋毫。白屋留孤树，青天矢万艘。
　　吾衰同泛梗，利涉想蟠桃。倚赖天涯钓，犹能掣巨鳌。

卷224_27 「过宋员外之问旧庄」杜甫
　　宋公旧池馆，零落守阳阿。枉道祗从入，吟诗许更过。
　　淹留问耆老，寂寞向山河。更识将军树，悲风日暮多。

卷224_28 「夜宴左氏庄」杜甫
　　风林纤月落，衣露净琴张。暗水流花径，春星带草堂。
　　检书烧烛短，看剑引杯长。诗罢闻吴咏，扁舟意不忘。

卷224_29 「送蔡希曾都尉还陇右，因寄高三十五书记」杜甫
　　蔡子勇成癖，弯弓西射胡。健儿宁斗死，壮士耻为儒。
　　官是先锋得，材缘挑战须。身轻一鸟过，枪急万人呼。
　　云幕随开府，春城赴上都。马头金狎帢，驼背锦模糊。
　　咫尺云山路，归飞青海隅。上公犹宠锡，突将且前驱。
　　汉使黄河远，凉州白麦枯。因君问消息，好在阮元瑜。

卷224_30 「春日忆李白」杜甫
　　白也诗无敌，飘然思不群。清新庾开府，俊逸鲍参军。
　　渭北春天树，江东日暮云。何时一尊酒，重与细论文。

卷224_31 「赠陈二补阙」杜甫
　　世儒多汩没，夫子独声名。献纳开东观，君王问长卿。
　　皂雕寒始急，天马老能行。自到青冥里，休看白发生。

卷224_32 「寄高三十五书记（適）」杜甫
　　叹惜高生老，新诗日又多。美名人不及，佳句法如何。
　　主将收才子，崆峒足凯歌。闻君已朱绂，且得慰蹉跎。

卷224_33 「送裴二虬作尉永嘉」杜甫
　　孤屿亭何处，天涯水气中。故人官就此，绝境兴谁同。
　　隐吏逢梅福，游山忆谢公。扁舟吾已就，把钓待秋风。

卷224_34 「城西陂泛舟（即渼陂）」杜甫
　　青蛾皓齿在楼船，横笛短箫悲远天。春风自信牙樯动，
　　迟日徐看锦缆牵。鱼吹细浪摇歌扇，燕蹴飞花落舞筵。
　　不有小舟能荡桨，百壶那送酒如泉。

卷224_35 「赠田九判官（梁丘）」杜甫
　　崆峒使节上青霄，河陇降王款圣朝。宛马总肥春苜蓿，
　　将军只数汉嫖姚。陈留阮瑀谁争长，京兆田郎早见招。
　　麾下赖君才并入，独能无意向渔樵。

卷224_36 「赠献纳使起居田舍人（澄）」杜甫
　　献纳司存雨露边，地分清切任才贤。舍人退食收封事，
　　宫女开函近御筵。晓漏追飞青琐闼，晴窗点检白云篇。
　　扬雄更有河东赋，唯待吹嘘送上天。

卷224_37 「送韦书记赴安西」杜甫
　　夫子欻通贵，云泥相望悬。白头无藉在，朱绂有哀怜。
　　书记赴三捷，公车留二年。欲浮江海去，此别意苍然。

卷224_38 「陪郑广文游何将军山林十首（山林在韦曲西塔陂）」杜甫
　　不识南塘路，今知第五桥。名园依绿水，野竹上青霄。
　　谷口旧相得，濠梁同见招。平生为幽兴，未惜马蹄遥。
　　百顷风潭上，千重夏木清。卑枝低结子，接叶暗巢莺。
　　鲜鲫银丝脍，香芹碧涧羹。翻疑柁楼底，晚饭越中行。
　　万里戎王子，何年别月支。异花开绝域，滋蔓匝清池。
　　汉使徒空到，神农竟不知。露翻兼雨打，开坼日离披。
　　旁舍连高竹，疏篱带晚花。碾涡深没马，藤蔓曲藏蛇。
　　词赋工无益，山林迹未赊。尽捻书籍卖，来问尔东家。
　　剩水沧江破，残山碣石开。绿垂风折笋，红绽雨肥梅。
　　银甲弹筝用，金鱼换酒来。兴移无洒扫，随意坐莓苔。
　　风磴吹阴雪，云门吼瀑泉。酒醒思卧簟，衣冷欲装绵。
　　野老来看客，河鱼不取钱。只疑淳朴处，自有一山川。
　　棘树寒云色，茵蔯春藕香。脆添生菜美，阴益食单凉。
　　野鹤清晨出，山精白日藏。石林蟠水府，百里独苍苍。
　　忆过杨柳渚，走马定昆池。醉把青荷叶，狂遗白接z5.
　　刺船思郢客，解水乞吴儿。坐对秦山晚，江湖兴颇随。
　　床上书连屋，阶前树拂云。将军不好武，稚子总能文。
　　醒酒微风入，听诗静夜分。絺衣挂萝薜，凉月白纷纷。
　　幽意忽不惬，归期无奈何。出门流水注，回首白云多。
　　自笑灯前舞，谁怜醉后歌。祗应与朋好，风雨亦来过。

卷224_45 「重过何氏五首」杜甫
　　问讯东桥竹，将军有报书。倒衣还命驾，高枕乃吾庐。
　　花妥莺捎蝶，溪喧獭趁鱼。重来休沐地，真作野人居。
　　山雨尊仍在，沙沈榻未移。犬迎曾宿客，鸦护落巢儿。
　　云薄翠微寺，天清黄子陂。向来幽兴极，步屣过东篱。
　　落日平台上，春风啜茗时。石阑斜点笔，桐叶坐题诗。
　　翡翠鸣衣桁，蜻蜓立钓丝。自今幽兴熟，来往亦无期。
　　颇怪朝参懒，应耽野趣长。雨抛金锁甲，苔卧绿沈枪。
　　手自移蒲柳，家才足稻粱。看君用幽意，白日到羲皇。
　　到此应常宿，相留可判年。蹉跎暮容色，怅望好林泉。
　　何路沾微禄，归山买薄田。斯游恐不遂，把酒意茫然。

卷224_46 「冬日有怀李白」杜甫
　　寂寞书斋里，终朝独尔思。更寻嘉树传，不忘角弓诗。
　　短褐风霜入，还丹日月迟。未因乘兴去，空有鹿门期。

卷224_47 「杜位宅守岁」杜甫
　　守岁阿戎家，椒盘已颂花。盍簪喧枥马，列炬散林鸦。
　　四十明朝过，飞腾暮景斜。谁能更拘束，烂醉是生涯。

卷224_48 「与鄠县源大少府宴渼陂（得寒字）」杜甫
　　应为西陂好，金钱罄一餐。饭抄云子白，瓜嚼水精寒。
　　无计回船下，空愁避酒难。主人情烂熳，持答翠琅玕.

卷224_49 「崔驸马山亭宴集（京城东有崔惠童驸马山池）」杜甫
　　萧史幽栖地，林间蹋凤毛。洑流何处入，乱石闭门高。
　　客醉挥金碗，诗成得绣袍。清秋多宴会，终日困香醪。

卷224_50 「九日杨奉先会白水崔明府」杜甫
　　今日潘怀县，同时陆浚仪。坐开桑落酒，来把菊花枝。
　　天宇清霜净，公堂宿雾披。晚酣留客舞，凫舄共差池。

卷224_51 「赠翰林张四学士」杜甫
　　翰林逼华盖，鲸力破沧溟。天上张公子，宫中汉客星。
　　赋诗拾翠殿，佐酒望云亭。紫诰仍兼绾，黄麻似六经。
　　内分金带赤，恩与荔枝青。无复随高凤，空馀泣聚萤。
　　此生任春草，垂老独漂萍。倘忆山阳会，悲歌在一听。

卷224_52 「送张二十参军赴蜀州，因呈杨五侍御」杜甫
　　好去张公子，通家别恨添。两行秦树直，万点蜀山尖。
　　御史新骢马，参军旧紫髯。皇华吾善处，于汝定无嫌。

卷224_53 「陪诸贵公子丈八沟携妓纳凉，晚际遇雨二首」杜甫
　　落日放船好，轻风生浪迟。竹深留客处，荷净纳凉时。
　　公子调冰水，佳人雪藕丝。片云头上黑，应是雨催诗。
　　雨来沾席上，风急打船头。越女红裙湿，燕姬翠黛愁。
　　缆侵堤柳系，幔宛浪花浮。归路翻萧飒，陂塘五月秋。

卷224_54 「白水明府舅宅喜雨（得过字）」杜甫
　　吾舅政如此，古人谁复过。碧山晴又湿，白水雨偏多。
　　精祷既不昧，欢娱将谓何。汤年旱颇甚，今日醉弦歌。

卷224_55 「陪李金吾花下饮」杜甫
　　胜地初相引，余行得自娱。见轻吹鸟毳，随意数花须。
　　细草称偏坐，香醪懒再酤。醉归应犯夜，可怕李金吾。

卷224_56 「赠高式颜」杜甫
　　昔别是何处，相逢皆老夫。故人还寂寞，削迹共艰虞。
　　自失论文友，空知卖酒垆。平生飞动意，见尔不能无。

卷224_57 「赠比部萧郎中十兄（甫从姑子也）」杜甫
　　有美生人杰，由来积德门。汉朝丞相系，梁日帝王孙。
　　蕴藉为郎久，魁梧秉哲尊。词华倾后辈，风雅蔼孤鶱.
　　宅相荣姻戚，儿童惠讨论。见知真自幼，谋拙丑诸昆。
　　漂荡云天阔，沈埋日月奔。致君时已晚，怀古意空存。
　　中散山阳锻，愚公野谷村。宁纡长者辙，归老任乾坤。

卷224_58 「九日曲江」杜甫
　　缀席茱萸好，浮舟菡萏衰。季秋时欲半，九日意兼悲。
　　江水清源曲，荆门此路疑。晚来高兴尽，摇荡菊花期。

卷224_59 「承沈八丈东美除膳部员外，阻雨未遂驰贺，奉寄此诗」杜甫
　　今日西京掾，多除内省郎。通家惟沈氏，谒帝似冯唐。
　　诗律群公问，儒门旧史长。清秋便寓直，列宿顿辉光。
　　未暇申宴慰，含情空激扬。司存何所比，膳部默凄伤。
　　贫贱人事略，经过霖潦妨。礼同诸父长，恩岂布衣忘。
　　天路牵骐骥，云台引栋梁。徒怀贡公喜，飒飒鬓毛苍。

卷224_60 「奉留赠集贤院崔、于二学士（国辅、休烈）」杜甫
　　昭代将垂白，途穷乃叫阍。气冲星象表，词感帝王尊。
　　天老书题目，春官验讨论。倚风遗鶂路，随水到龙门。
　　竟与蛟螭杂，空闻燕雀喧。青冥犹契阔，陵厉不飞翻。
　　儒术诚难起，家声庶已存。故山多药物，胜概忆桃源。
　　欲整还乡旆，长怀禁掖垣。谬称三赋在，难述二公恩。

卷224_61 「故武卫将军挽歌三首」杜甫
　　严警当寒夜，前军落大星。壮夫思感决，哀诏惜精灵。
　　王者今无战，书生已勒铭。封侯意疏阔，编简为谁青。
　　舞剑过人绝，鸣弓射兽能。铦锋行惬顺，猛噬失蹻腾。
　　赤羽千夫膳，黄河十月冰。横行沙漠外，神速至今称。
　　哀挽青门去，新阡绛水遥。路人纷雨泣，天意飒风飘。
　　部曲精仍锐，匈奴气不骄。无由睹雄略，大树日萧萧。

卷224_62 「官定后戏赠（时免河西尉，为右卫率府兵曹）」杜甫
　　不作河西尉，凄凉为折腰。老夫怕趋走，率府且逍遥。
　　耽酒须微禄，狂歌托圣朝。故山归兴尽，回首向风飙。

卷224_63 「九日蓝田崔氏庄」杜甫
　　老去悲秋强自宽，兴来今日尽君欢。羞将短发还吹帽，
　　笑倩旁人为正冠。蓝水远从千涧落，玉山高并两峰寒。
　　明年此会知谁健，醉把茱萸子细看。

卷224_64 「崔氏东山草堂」杜甫
　　爱汝玉山草堂静，高秋爽气相鲜新。有时自发钟磬响，
　　落日更见渔樵人。盘剥白鸦谷口栗，饭煮青泥坊底芹。
　　何为西庄王给事，柴门空闭锁松筠。

卷224_65 「对雪」杜甫
　　战哭多新鬼，愁吟独老翁。乱云低薄暮，急雪舞回风。
　　瓢弃尊无绿，炉存火似红。数州消息断，愁坐正书空。

卷224_66 「月夜」杜甫
　　今夜鄜州月，闺中只独看。遥怜小儿女，未解忆长安。
　　香雾云鬟湿，清辉玉臂寒。何时倚虚幌，双照泪痕干。

卷224_67 「遣兴」杜甫
　　骥子好男儿，前年学语时。问知人客姓，诵得老夫诗。
　　世乱怜渠小，家贫仰母慈。鹿门携不遂，雁足系难期。
　　天地军麾满，山河战角悲。傥归免相失，见日敢辞迟。

卷224_68 「元日寄韦氏妹」杜甫
　　近闻韦氏妹，迎在汉钟离。郎伯殊方镇，京华旧国移。
　　春城回北斗，郢树发南枝。不见朝正使，啼痕满面垂。

卷224_69 「春望」杜甫
　　国破山河在，城春草木深。感时花溅泪，恨别鸟惊心。
　　烽火连三月，家书抵万金。白头搔更短，浑欲不胜簪。

卷224_70 「忆幼子（字骥子，时隔绝在鄜州）」杜甫
　　骥子春犹隔，莺歌暖正繁。别离惊节换，聪慧与谁论。
　　涧水空山道，柴门老树村。忆渠愁只睡，炙背俯晴轩。

卷224_71 「一百五日夜对月」杜甫
　　无家对寒食，有泪如金波。斫却月中桂，清光应更多。
　　仳离放红蕊，想像嚬青蛾。牛女漫愁思，秋期犹渡河。

　　　　　　　　　　　　　　　　

卷二百二十五

卷225_1 「喜达行在所三首（原注：自京窜至凤翔）」杜甫
　　西忆岐阳信，无人遂却回。眼穿当落日，心死著寒灰。
　　雾树行相引，莲峰望忽开。所亲惊老瘦，辛苦贼中来。
　　愁思胡笳夕，凄凉汉苑春。生还今日事，间道暂时人。
　　司隶章初睹，南阳气已新。喜心翻倒极，呜咽泪沾巾。
　　死去凭谁报，归来始自怜。犹瞻太白雪，喜遇武功天。
　　影静千官里，心苏七校前。今朝汉社稷，新数中兴年。

卷225_2 「得家书」杜甫
　　去凭游客寄，来为附家书。今日知消息，他乡且旧居。
　　熊儿幸无恙，骥子最怜渠。临老羁孤极，伤时会合疏。
　　二毛趋帐殿，一命侍鸾舆。北阙妖氛满，西郊白露初。
　　凉风新过雁，秋雨欲生鱼。农事空山里，眷言终荷锄。

卷225_3 「奉赠严八阁老」杜甫
　　扈圣登黄阁，明公独妙年。蛟龙得云雨，雕鹗在秋天。
　　客礼容疏放，官曹可接联。新诗句句好，应任老夫传。

卷225_4 「奉送郭中丞兼太仆卿充陇右节度使三十韵（郭英乂）」杜甫
　　诏发西山将，秋屯陇右兵。凄凉馀部曲，燀赫旧家声。
　　雕鹗乘时去，骅骝顾主鸣。艰难须上策，容易即前程。
　　斜日当轩盖，高风卷旆旌。松悲天水冷，沙乱雪山清。
　　和虏犹怀惠，防边不敢惊。古来于异域，镇静示专征。
　　燕蓟奔封豕，周秦触骇鲸。中原何惨黩，馀孽尚纵横。
　　箭入昭阳殿，笳吟细柳营。内人红袖泣，王子白衣行。
　　宸极祅星动，园陵杀气平。空馀金碗出，无复穗帷轻。
　　毁庙天飞雨，焚宫火彻明。罘罳朝共落，棆桷夜同倾。
　　三月师逾整，群胡势就烹。疮痍亲接战，勇决冠垂成。
　　妙誉期元宰，殊恩且列卿。几时回节钺，戮力扫欃枪。
　　圭窦三千士，云梯七十城。耻非齐说客，只似鲁诸生。
　　通籍微班忝，周行独坐荣。随肩趋漏刻，短发寄簪缨。
　　径欲依刘表，还疑厌祢衡。渐衰那此别，忍泪独含情。
　　废邑狐狸语，空村虎豹争。人频坠涂炭，公岂忘精诚。
　　元帅调新律，前军压旧京。安边仍扈从，莫作后功名。

卷225_5 「送杨六判官使西蕃」杜甫
　　送远秋风落，西征海气寒。帝京氛祲满，人世别离难。
　　绝域遥怀怒，和亲愿结欢。敕书怜赞普，兵甲望长安。
　　宣命前程急，惟良待士宽。子云清自守，今日起为官。
　　垂泪方投笔，伤时即据鞍。儒衣山鸟怪，汉节野童看。
　　边酒排金醆，夷歌捧玉盘。草轻蕃马健，雪重拂庐干。
　　慎尔参筹画，从兹正羽翰。归来权可取，九万一朝抟。

卷225_6 「月」杜甫
　　天上秋期近，人间月影清。入河蟾不没，捣药兔长生。
　　只益丹心苦，能添白发明。干戈知满地，休照国西营。

卷225_7 「留别贾严二阁老两院补阙（得云字）」杜甫
　　田园须暂往，戎马惜离群。去远留诗别，愁多任酒醺。
　　一秋常苦雨，今日始无云。山路时吹角，那堪处处闻。

卷225_8 「晚行口号」杜甫
　　三川不可到，归路晚山稠。落雁浮寒水，饥乌集戍楼。
　　市朝今日异，丧乱几时休。远愧梁江总，还家尚黑头。

卷225_9 「独酌成诗」杜甫
　　灯花何太喜，酒绿正相亲。醉里从为客，诗成觉有神。
　　兵戈犹在眼，儒术岂谋身。共被微官缚，低头愧野人。

卷225_10 「行次昭陵」杜甫
　　旧俗疲庸主，群雄问独夫。谶归龙凤质，威定虎狼都。
　　天属尊尧典，神功协禹谟。风云随绝足，日月继高衢。
　　文物多师古，朝廷半老儒。直词宁戮辱，贤路不崎岖。
　　往者灾犹降，苍生喘未苏。指麾安率土，荡涤抚洪炉。
　　壮士悲陵邑，幽人拜鼎湖。玉衣晨自举，铁马汗常趋。
　　松柏瞻虚殿，尘沙立暝途。寂寥开国日，流恨满山隅。

卷225_11 「重经昭陵」杜甫
　　草昧英雄起，讴歌历数归。风尘三尺剑，社稷一戎衣。
　　翼亮贞文德，丕承戢武威。圣图天广大，宗祀日光辉。
　　陵寝盘空曲，熊罴守翠微。再窥松柏路，还见五云飞。

卷225_12 「喜闻官军已临贼境二十韵」杜甫
　　胡虏潜京县，官军拥贼壕。鼎鱼犹假息，穴蚁欲何逃。
　　帐殿罗玄冕，辕门照白袍。秦山当警跸，汉苑入旌旄。
　　路失羊肠险，云横雉尾高。五原空壁垒，八水散风涛。
　　今日看天意，游魂贷尔曹。乞降那更得，尚诈莫徒劳。
　　元帅归龙种，司空握豹韬。前军苏武节，左将吕虔刀。
　　兵气回飞鸟，威声没巨鳌。戈鋋开雪色，弓矢尚秋毫。
　　天步艰方尽，时和运更遭。谁云遗毒螫，已是沃腥臊。
　　睿想丹墀近，神行羽卫牢。花门腾绝漠，拓羯渡临洮。
　　此辈感恩至，羸俘何足操。锋先衣染血，骑突剑吹毛。
　　喜觉都城动，悲怜子女号。家家卖钗钏，只待献春醪。

卷225_13 「收京三首」杜甫
　　仙仗离丹极，妖星照玉除。须为下殿走，不可好楼居。
　　暂屈汾阳驾，聊飞燕将书。依然七庙略，更与万方初。
　　生意甘衰白，天涯正寂寥。忽闻哀痛诏，又下圣明朝。
　　羽翼怀商老，文思忆帝尧。叨逢罪己日，沾洒望青霄。
　　汗马收宫阙，春城铲贼壕。赏应歌杕杜，归及荐樱桃。
　　杂虏横戈数，功臣甲第高。万方频送喜，无乃圣躬劳。

卷225_14 「腊日」杜甫
　　腊日常年暖尚遥，今年腊日冻全消。侵陵雪色还萱草，
　　漏泄春光有柳条。纵酒欲谋良夜醉，还家初散紫宸朝。
　　口脂面药随恩泽，翠管银罂下九霄。

卷225_15 「紫宸殿退朝口号」杜甫
　　户外昭容紫袖垂，双瞻御座引朝仪。香飘合殿春风转，
　　花覆千官淑景移。昼漏希闻高阁报，天颜有喜近臣知。
　　宫中每出归东省，会送夔龙集凤池。

卷225_16 「曲江二首」杜甫
　　一片花飞减却春，风飘万点正愁人。且看欲尽花经眼，
　　莫厌伤多酒入唇。江上小堂巢翡翠，花边高冢卧麒麟。
　　细推物理须行乐，何用浮名绊此身。
　　朝回日日典春衣，每日江头尽醉归。酒债寻常行处有，
　　人生七十古来稀。穿花蛱蝶深深见，点水蜻蜓款款飞。
　　传语风光共流转，暂时相赏莫相违。

卷225_17 「曲江对酒」杜甫
　　苑外江头坐不归，水精春殿转霏微。桃花细逐杨花落，
　　黄鸟时兼白鸟飞。纵饮久判人共弃，懒朝真与世相违。
　　吏情更觉沧洲远，老大悲伤未拂衣。

卷225_18 「曲江对雨」杜甫
　　城上春云覆苑墙，江亭晚色静年芳。林花著雨燕脂落，
　　水荇牵风翠带长。龙武新军深驻辇，芙蓉别殿谩焚香。
　　何时诏此金钱会，暂醉佳人锦瑟旁。

卷225_19 「奉和贾至舍人早朝大明宫」杜甫
　　五夜漏声催晓箭，九重春色醉仙桃。旌旗日暖龙蛇动，
　　宫殿风微燕雀高。朝罢香烟携满袖，诗成珠玉在挥毫。
　　欲知世掌丝纶美，池上于今有凤毛。

卷225_20 「宣政殿退朝晚出左掖（掖门在两旁如人之臂掖）」杜甫
　　天门日射黄金榜，春殿晴曛赤羽旗。宫草微微承委佩，
　　炉烟细细驻游丝。云近蓬莱常好色，雪残鳷鹊亦多时。
　　侍臣缓步归青琐，退食从容出每迟。

卷225_21 「题省中院壁」杜甫
　　掖垣竹埤梧十寻，洞门对霤常阴阴。落花游丝白日静，
　　鸣鸠乳燕青春深。腐儒衰晚谬通籍，退食迟回违寸心。
　　衮职曾无一字补，许身愧比双南金。

卷225_22 「春宿左省」杜甫
　　花隐掖垣暮，啾啾栖鸟过。星临万户动，月傍九霄多。
　　不寝听金钥，因风想玉珂。明朝有封事，数问夜如何。

卷225_23 「送翰林张司马南海勒碑（相国制文）」杜甫
　　冠冕通南极，文章落上台。诏从三殿去，碑到百蛮开。
　　野馆浓花发，春帆细雨来。不知沧海上，天遣几时回。

卷225_24 「晚出左掖」杜甫
　　昼刻传呼浅，春旗簇仗齐。退朝花底散，归院柳边迷。
　　楼雪融城湿，宫云去殿低。避人焚谏草，骑马欲鸡栖。

卷225_25 「曲江陪郑八丈南史饮」杜甫
　　雀啄江头黄柳花，䴔䴖鸂鶒满晴沙。自知白发非春事，
　　且尽芳尊恋物华。近侍即今难浪迹，此身那得更无家。
　　丈人文力犹强健，岂傍青门学种瓜。

卷225_26 「送贾阁老出汝州」杜甫
　　西掖梧桐树，空留一院阴。艰难归故里，去住损春心。
　　宫殿青门隔，云山紫逻深。人生五马贵，莫受二毛侵。

卷225_27 「郑驸马池台喜遇郑广文同饮」杜甫
　　不谓生戎马，何知共酒杯。然脐郿坞败，握节汉臣回。
　　白发千茎雪，丹心一寸灰。别离经死地，披写忽登台。
　　重对秦箫发，俱过阮宅来。留连春夜舞，泪落强裴回。

卷225_28 「送郑十八虔贬台州司户伤其临老陷贼之故阙…别情见于诗」杜甫
　　郑公樗散鬓成丝，酒后常称老画师。万里伤心严谴日，
　　百年垂死中兴时。苍惶已就长途往，邂逅无端出饯迟。
　　便与先生应永诀，九重泉路尽交期。

卷225_29 「题郑十八著作虔」杜甫
　　台州地阔海冥冥，云水长和岛屿青。乱后故人双别泪，
　　春深逐客一浮萍。酒酣懒舞谁相拽，诗罢能吟不复听。
　　第五桥东流恨水，皇陂岸北结愁亭。贾生对鵩伤王傅，
　　苏武看羊陷贼庭。可念此翁怀直道，也沾新国用轻刑。
　　祢衡实恐遭江夏，方朔虚传是岁星。穷巷悄然车马绝，
　　案头干死读书萤。

卷225_30 「端午日赐衣」杜甫
　　宫衣亦有名，端午被恩荣。细葛含风软，香罗叠雪轻。
　　自天题处湿，当暑著来清。意内称长短，终身荷圣情。

卷225_31 「赠毕四（曜）」杜甫
　　才大今诗伯，家贫苦宦卑。饥寒奴仆贱，颜状老翁为。
　　同调嗟谁惜，论文笑自知。流传江鲍体，相顾免无儿。

卷225_32 「酬孟云卿」杜甫
　　乐极伤头白，更长爱烛红。相逢难衮衮，告别莫匆匆。
　　但恐天河落，宁辞酒盏空。明朝牵世务，挥泪各西东。

卷225_33 「奉赠王中允（维）」杜甫
　　中允声名久，如今契阔深。共传收庾信，不比得陈琳。
　　一病缘明主，三年独此心。穷愁应有作，试诵白头吟。

卷225_34 「奉陪郑驸马韦曲二首」杜甫
　　韦曲花无赖，家家恼杀人。绿尊虽尽日，白发好禁春。
　　石角钩衣破，藤枝刺眼新。何时占丛竹，头戴小乌巾。
　　野寺垂杨里，春畦乱水间。美花多映竹，好鸟不归山。
　　城郭终何事，风尘岂驻颜。谁能共公子，薄暮欲俱还。

卷225_35 「奉答岑参补阙见赠」杜甫
　　窈窕清禁闼，罢朝归不同。君随丞相后，我往日华东。
　　冉冉柳枝碧，娟娟花蕊红。故人得佳句，独赠白头翁。

卷225_36 「送许八拾遗归江宁觐省甫昔时尝客游此县…图样志诸篇末」杜甫
　　诏许辞中禁，慈颜赴北堂。圣朝新孝理，祖席倍辉光。
　　内帛擎偏重，宫衣著更香。淮阴清夜驿，京口渡江航。
　　春隔鸡人昼，秋期燕子凉。赐书夸父老，寿酒乐城隍。
　　看画曾饥渴，追踪恨淼茫。虎头金粟影，神妙独难忘。

卷225_37 「因许八奉寄江宁旻上人」杜甫
　　不见旻公三十年，封书寄与泪潺湲。旧来好事今能否，
　　老去新诗谁与传。棋局动随寻涧竹，袈裟忆上泛湖船。
　　闻君话我为官在，头白昏昏只醉眠。

卷225_38 「至德二载甫自京金光门出问道归凤翔乾元初…有悲往事」杜甫
　　此道昔归顺，西郊胡正繁。至今残破胆，应有未招魂。
　　近得归京邑，移官岂至尊。无才日衰老，驻马望千门。

卷225_39 「寄高三十五詹事」杜甫
　　安稳高詹事，兵戈久索居。时来如宦达，岁晚莫情疏。
　　天上多鸿雁，池中足鲤鱼。相看过半百，不寄一行书。

卷225_40 「路逢襄阳杨少府入城，戏呈杨员外绾」杜甫
　　寄语杨员外，山寒少茯苓。归来稍暄暖，当为劚青冥。
　　翻动神仙窟，封题鸟兽形。兼将老藤杖，扶汝醉初醒。

卷225_41 「题郑县亭子（郑县游春亭在西溪上一名西溪亭）」杜甫
　　郑县亭子涧之滨，户牖凭高发兴新。云断岳莲临大路，
　　天晴宫柳暗长春。巢边野雀群欺燕，花底山蜂远趁人。
　　更欲题诗满青竹，晚来幽独恐伤神。

卷225_42 「早秋苦热，堆案相仍（时任华州司功）」杜甫
　　七月六日苦炎热，对食暂餐还不能。每愁夜中自足蝎，
　　况乃秋后转多蝇。束带发狂欲大叫，簿书何急来相仍。
　　南望青松架短壑，安得赤脚蹋层冰。

卷225_43 「望岳」杜甫
　　西岳崚嶒竦处尊，诸峰罗立如儿孙。安得仙人九节杖，
　　拄到玉女洗头盆。车箱入谷无归路，箭栝通天有一门。
　　稍待西风凉冷后，高寻白帝问真源。

卷225_44 「至日遣兴，奉寄北省旧阁老两院故人二首」杜甫
　　去岁兹辰捧御床，五更三点入鹓行。欲知趋走伤心地，
　　正想氛氲满眼香。无路从容陪语笑，有时颠倒著衣裳。
　　何人错忆穷愁日，愁日愁随一线长。
　　忆昨逍遥供奉班，去年今日侍龙颜。麒麟不动炉烟上，
　　孔雀徐开扇影还。玉几由来天北极，朱衣只在殿中间。
　　孤城此日堪肠断，愁对寒云雪满山。

卷225_45 「得弟消息二首」杜甫
　　近有平阴信，遥怜舍弟存。侧身千里道，寄食一家村。
　　烽举新酣战，啼垂旧血痕。不知临老日，招得几人魂。
　　汝懦归无计，吾衰往未期。浪传乌鹊喜，深负鶺鴒诗。
　　生理何颜面，忧端且岁时。两京三十口，虽在命如丝。

卷225_46 「忆弟二首（时归在南陆浑庄）」杜甫
　　丧乱闻吾弟，饥寒傍济州。人稀吾不到，兵在见何由。
　　忆昨狂催走，无时病去忧。即今千种恨，惟共水东流。
　　且喜河南定，不问邺城围。百战今谁在，三年望汝归。
　　故园花自发，春日鸟还飞。断绝人烟久，东西消息稀。

卷225_47 「得舍弟消息」杜甫
　　乱后谁归得，他乡胜故乡。直为心厄苦，久念与存亡。
　　汝书犹在壁，汝妾已辞房。旧犬知愁恨，垂头傍我床。

卷225_48 「秦州杂诗二十首」杜甫
　　满目悲生事，因人作远游。迟回度陇怯，浩荡及关愁。
　　水落鱼龙夜，山空鸟鼠秋。西征问烽火，心折此淹留。
　　秦州山北寺，胜迹隗嚣宫。苔藓山门古，丹青野殿空。
　　月明垂叶露，云逐渡溪风。清渭无情极，愁时独向东。
　　州图领同谷，驿道出流沙。降虏兼千帐，居人有万家。
　　马骄珠汗落，胡舞白蹄斜。年少临洮子，西来亦自夸。
　　鼓角缘边郡，川原欲夜时。秋听殷地发，风散入云悲。
　　抱叶寒蝉静，归来独鸟迟。万方声一概，吾道竟何之。
　　南使宜天马，由来万匹强。浮云连阵没，秋草遍山长。
　　闻说真龙种，仍残老骕骦.哀鸣思战斗，迥立向苍苍。
　　城上胡笳奏，山边汉节归。防河赴沧海，奉诏发金微。
　　士苦形骸黑，旌疏鸟兽稀。那闻往来戍，恨解邺城围。
　　莽莽万重山，孤城山谷间。无风云出塞，不夜月临关。
　　属国归何晚，楼兰斩未还。烟尘独长望，衰飒正摧颜。
　　闻道寻源使，从天此路回。牵牛去几许，宛马至今来。
　　一望幽燕隔，何时郡国开。东征健儿尽，羌笛暮吹哀。
　　今日明人眼，临池好驿亭。丛篁低地碧，高柳半天青。
　　稠叠多幽事，喧呼阅使星。老夫如有此，不异在郊坰.
　　云气接昆仑，涔涔塞雨繁。羌童看渭水，使客向河源。
　　烟火军中幕，牛羊岭上村。所居秋草净，正闭小蓬门。
　　萧萧古塞冷，漠漠秋云低。黄鹄翅垂雨，苍鹰饥啄泥。
　　蓟门谁自北，汉将独征西。不意书生耳，临衰厌鼓鼙。
　　山头南郭寺，水号北流泉。老树空庭得，清渠一邑传。
　　秋花危石底，晚景卧钟边。俯仰悲身世，溪风为飒然。
　　传道东柯谷，深藏数十家。对门藤盖瓦，映竹水穿沙。
　　瘦地翻宜粟，阳坡可种瓜。船人近相报，但恐失桃花。
　　万古仇池穴，潜通小有天。神鱼人不见，福地语真传。
　　近接西南境，长怀十九泉。何时一茅屋，送老白云边。
　　未暇泛沧海，悠悠兵马间。塞门风落木，客舍雨连山。
　　阮籍行多兴，庞公隐不还。东柯遂疏懒，休镊鬓毛斑。
　　东柯好崖谷，不与众峰群。落日邀双鸟，晴天养片云。
　　野人矜险绝，水竹会平分。采药吾将老，儿童未遣闻。
　　边秋阴易久，不复辨晨光。檐雨乱淋幔，山云低度墙。
　　鸬鹚窥浅井，蚯蚓上深堂。车马何萧索，门前百草长。
　　地僻秋将尽，山高客未归。塞云多断续，边日少光辉。
　　警急烽常报，传闻檄屡飞。西戎外甥国，何得迕天威。
　　凤林戈未息，鱼海路常难。候火云烽峻，悬军幕井干。
　　风连西极动，月过北庭寒。故老思飞将，何时议筑坛。
　　唐尧真自圣，野老复何知。晒药能无妇，应门幸有儿。
　　藏书闻禹穴，读记忆仇池。为报鸳行旧，鹪鹩在一枝。

卷225_49 「月夜忆舍弟」杜甫
　　戍鼓断人行，秋边一雁声。露从今夜白，月是故乡明。
　　有弟皆分散，无家问死生。寄书长不避，况乃未休兵。

卷225_50 「宿赞公房（京中大云寺主谪此安置）」杜甫
　　杖锡何来此，秋风已飒然。雨荒深院菊，霜倒半池莲。
　　放逐宁违性，虚空不离禅。相逢成夜宿，陇月向人圆。

卷225_51 「东楼」杜甫
　　万里流沙道，西征过北门。但添新战骨，不返旧征魂。
　　楼角临风迥，城阴带水昏。传声看驿使，送节向河源。

卷225_52 「雨晴（一作秋霁）」杜甫
　　天水秋云薄，从西万里风。今朝好晴景，久雨不妨农。
　　塞柳行疏翠，山梨结小红。胡笳楼上发，一雁入高空。

卷225_53 「寓目」杜甫
　　一县蒲萄熟，秋山苜蓿多。关云常带雨，塞水不成河。
　　羌女轻烽燧，胡儿制骆驼。自伤迟暮眼，丧乱饱经过。

卷225_54 「山寺」杜甫
　　野寺残僧少，山园细路高。麝香眠石竹，鹦鹉啄金桃。
　　乱石通人过，悬崖置屋牢。上方重阁晚，百里见秋毫。

卷225_55 「即事」杜甫
　　闻道花门破，和亲事却非。人怜汉公主，生得渡河归。
　　秋思抛云髻，腰支胜宝衣。群凶犹索战，回首意多违。

卷225_56 「遣怀」杜甫
　　愁眼看霜露，寒城菊自花。天风随断柳，客泪堕清笳。
　　水净楼阴直，山昏塞日斜。夜来归鸟尽，啼杀后栖鸦。

卷225_57 「天河」杜甫
　　常时任显晦，秋至辄分明。纵被微云掩，终能永夜清。
　　含星动双阙，伴月照边城。牛女年年渡，何曾风浪生。

卷225_58 「初月」杜甫
　　光细弦岂上，影斜轮未安。微升古塞外，已隐暮云端。
　　河汉不改色，关山空自寒。庭前有白露，暗满菊花团。

卷225_59 「归燕」杜甫
　　不独避霜雪，其如俦侣稀。四时无失序，八月自知归。
　　春色岂相访，众雏还识机。故巢傥未毁，会傍主人飞。

卷225_60 「捣衣」杜甫
　　亦知戍不返，秋至拭清砧。已近苦寒月，况经长别心。
　　宁辞捣熨倦，一寄塞垣深。用尽闺中力，君听空外音。

卷225_61 「促织」杜甫
　　促织甚微细，哀音何动人。草根吟不稳，床下夜相亲。
　　久客得无泪，放妻难及晨。悲丝与急管，感激异天真。

卷225_62 「萤火」杜甫
　　幸因腐草出，敢近太阳飞。未足临书卷，时能点客衣。
　　随风隔幔小，带雨傍林微。十月清霜重，飘零何处归。

卷225_63 「蒹葭」杜甫
　　摧折不自守，秋风吹若何。暂时花戴雪，几处叶沉波。
　　体弱春风早，丛长夜露多。江湖后摇落，亦恐岁蹉跎。

卷225_64 「苦竹」杜甫
　　青冥亦自守，软弱强扶持。味苦夏虫避，丛卑春鸟疑。
　　轩墀曾不重，翦伐欲无辞。幸近幽人屋，霜根结在兹。

卷225_65 「除架」杜甫
　　束薪已零落，瓠叶转萧疏。幸结白花了，宁辞青蔓除。
　　秋虫声不去，暮雀意何如。寒事今牢落，人生亦有初。

卷225_66 「废畦」杜甫
　　秋蔬拥霜露，岂敢惜凋残。暮景数枝叶，天风吹汝寒。
　　绿沾泥滓尽，香与岁时阑。生意春如昨，悲君白玉盘。

卷225_67 「夕烽」杜甫
　　夕烽来不近，每日报平安。塞上传光小，云边落点残。
　　照秦通警急，过陇自艰难。闻道蓬莱殿，千门立马看。

卷225_68 「秋笛」杜甫
　　清商欲尽奏，奏苦血沾衣。他日伤心极，征人白骨归。
　　相逢恐恨过，故作发声微。不见秋云动，悲风稍稍飞。

卷225_69 「送远」杜甫
　　带甲满天地，胡为君远行。亲朋尽一哭，鞍马去孤城。
　　草木岁月晚，关河霜雪清。别离已昨日，因见古人情。

卷225_70 「观兵」杜甫
　　北庭送壮士，貔虎数尤多。精锐旧无敌，边隅今若何。
　　妖氛拥白马，元帅待雕戈。莫守邺城下，斩鲸辽海波。

卷225_71 「不归」杜甫
　　河间尚征伐，汝骨在空城。从弟人皆有，终身恨不平。
　　数金怜俊迈，总角爱聪明。面上三年土，春风草又生。

卷225_72 「天末怀李白」杜甫
　　凉风起天末，君子意如何。鸿雁几时到，江湖秋水多。
　　文章憎命达，魑魅喜人过。应共冤魂语，投诗赠汨罗。

卷225_73 「独立」杜甫
　　空外一鸷鸟，河间双白鸥。飘飖搏击便，容易往来游。
　　草露亦多湿，蛛丝仍未收。天机近人事，独立万端忧。

卷225_74 「日暮」杜甫
　　日落风亦起，城头鸟尾讹。黄云高未动，白水已扬波。
　　羌妇语还哭，胡儿行且歌。将军别换马，夜出拥雕戈。

卷225_75 「空囊」杜甫
　　翠柏苦犹食，晨霞高可餐。世人共卤莽，吾道属艰难。
　　不爨井晨冻，无衣床夜寒。囊空恐羞涩，留得一钱看。

卷225_76 「病马」杜甫
　　乘尔亦已久，天寒关塞深。尘中老尽力，岁晚病伤心。
　　毛骨岂殊众，驯良犹至今。物微意不浅，感动一沉吟。

卷225_77 「蕃剑」杜甫
　　致此自僻远，又非珠玉装。如何有奇怪，每夜吐光芒。
　　虎气必腾踔，龙身宁久藏。风尘苦未息，持汝奉明王。

卷225_78 「铜瓶」杜甫
　　乱后碧井废，时清瑶殿深。铜瓶未失水，百丈有哀音。
　　侧想美人意，应非寒甃沉。蛟龙半缺落，犹得折黄金。

卷225_79 「观安西兵过赴关中待命二首」杜甫
　　四镇富精锐，摧锋皆绝伦。还闻献士卒，足以静风尘。
　　老马夜知道，苍鹰饥著人。临危经久战，用急始如神。
　　奇兵不在众，万马救中原。谈笑无河北，心肝奉至尊。
　　孤云随杀气，飞鸟避辕门。竟日留欢乐，城池未觉喧。

卷225_80 「送人从军」杜甫
　　弱水应无地，阳关已近天。今君渡沙碛，累月断人烟。
　　好武宁论命，封侯不计年。马寒防失道，雪没锦鞍鞯。

卷225_81 「野望」杜甫
　　清秋望不极，迢递起曾阴。远水兼天净，孤城隐雾深。
　　叶稀风更落，山迥日初沈。独鹤归何晚，昏鸦已满林。

卷225_82 「示侄佐（佐草堂在东柯谷）」杜甫
　　多病秋风落，君来慰眼前。自闻茅屋趣，只想竹林眠。
　　满谷山云起，侵篱涧水悬。嗣宗诸子侄，早觉仲容贤。

卷225_83 「佐还山后寄三首」杜甫
　　山晚浮云合，归时恐路迷。涧寒人欲到，村黑鸟应栖。
　　野客茅茨小，田家树木低。旧谙疏懒叔，须汝故相携。
　　白露黄粱熟，分张素有期。已应舂得细，颇觉寄来迟。
　　味岂同金菊，香宜配绿葵。老人他日爱，正想滑流匙。
　　几道泉浇圃，交横落慢坡。葳蕤秋叶少，隐映野云多。
　　隔沼连香芰，通林带女萝。甚闻霜薤白，重惠意如何。

卷225_84 「从人觅小胡孙许寄」杜甫
　　人说南州路，山猿树树悬。举家闻若骇，为寄小如拳。
　　预哂愁胡面，初调见马鞭。许求聪慧者，童稚捧应癫。

卷225_85 「秋日阮隐居致薤三十束」杜甫
　　隐者柴门内，畦蔬绕舍秋。盈筐承露薤，不待致书求。
　　束比青刍色，圆齐玉箸头。衰年关鬲冷，味暖并无忧。

卷225_86 「秦州见敕目薛三璩授司议郎毕四曜除监察与二…凡三十韵」杜甫
　　大雅何寥阔，斯人尚典刑。交期余潦倒，材力尔精灵。
　　二子声同日，诸生困一经。文章开穾奥，迁擢润朝廷。
　　旧好何由展，新诗更忆听。别来头并白，相见眼终青。
　　伊昔贫皆甚，同忧心不宁。栖遑分半菽，浩荡逐流萍。
　　俗态犹猜忌，妖氛忽杳冥。独惭投汉阁，俱议哭秦庭。
　　还蜀只无补，囚梁亦固扃。华夷相混合，宇宙一膻腥。
　　帝力收三统，天威总四溟。旧都俄望幸，清庙肃惟馨。
　　杂种虽高垒，长驱甚建瓴。焚香淑景殿，涨水望云亭。
　　法驾初还日，群公若会星。宫臣仍点染，柱史正零丁。
　　官忝趋栖凤，朝回叹聚萤。唤人看騕褭，不嫁惜娉婷。
　　掘剑知埋狱，提刀见发硎。侏儒应共饱，渔父忌偏醒。
　　旅泊穷清渭，长吟望浊泾。羽书还似急，烽火未全停。
　　师老资残寇，戎生及近坰.忠臣辞愤激，烈士涕飘零。
　　上将盈边鄙，元勋溢鼎铭。仰思调玉烛，谁定握青萍。
　　陇俗轻鹦鹉，原情类鶺鴒.秋风动关塞，高卧想仪形。

卷225_87 「寄彭州高三十五使君適、虢州岑二十七长史参三十韵」杜甫
　　故人何寂寞，今我独凄凉。老去才难尽，秋来兴甚长。
　　物情尤可见，辞客未能忘。海内知名士，云端各异方。
　　高岑殊缓步，沈鲍得同行。意惬关飞动，篇终接混茫。
　　举天悲富骆，近代惜卢王。似尔官仍贵，前贤命可伤。
　　诸侯非弃掷，半刺已翱翔。诗好几时见，书成无信将。
　　男儿行处是，客子斗身强。羁旅推贤圣，沈绵抵咎殃。
　　三年犹疟疾，一鬼不销亡。隔日搜脂髓，增寒抱雪霜。
　　徒然潜隙地，有靦屡鲜妆。何太龙钟极，于今出处妨。
　　无钱居帝里，尽室在边疆。刘表虽遗恨，庞公至死藏。
　　心微傍鱼鸟，肉瘦怯豺狼。陇草萧萧白，洮云片片黄。
　　彭门剑阁外，虢略鼎湖旁。荆玉簪头冷，巴笺染翰光。
　　乌麻蒸续晒，丹橘露应尝。岂异神仙宅，俱兼山水乡。
　　竹斋烧药灶，花屿读书床。更得清新否，遥知对属忙。
　　旧官宁改汉，淳俗本归唐。济世宜公等，安贫亦士常。
　　蚩尤终戮辱，胡羯漫猖狂。会待袄氛静，论文暂裹粮。

卷225_88 「寄岳州贾司马六丈、巴州严八使君两阁老五十韵」杜甫
　　衡岳啼猿里，巴州鸟道边。故人俱不利，谪宦两悠然。
　　开辟乾坤正，荣枯雨露偏。长沙才子远，钓濑客星悬。
　　忆昨趋行殿，殷忧捧御筵。讨胡愁李广，奉使待张骞。
　　无复云台仗，虚修水战船。苍茫城七十，流落剑三千。
　　画角吹秦晋，旄头俯涧瀍.小儒轻董卓，有识笑苻坚。
　　浪作禽填海，那将血射天。万方思助顺，一鼓气无前。
　　阴散陈仓北，晴熏太白巅。乱麻尸积卫，破竹势临燕。
　　法驾还双阙，王师下八川。此时沾奉引，佳气拂周旋。
　　貔虎开金甲，麒麟受玉鞭。侍臣谙入仗，厩马解登仙。
　　花动朱楼雪，城凝碧树烟。衣冠心惨怆，故老泪潺湲。
　　哭庙悲风急，朝正霁景鲜。月分梁汉米，春得水衡钱。
　　内蕊繁于缬，宫莎软胜绵。恩荣同拜手，出入最随肩。
　　晚著华堂醉，寒重绣被眠。辔齐兼秉烛，书枉满怀笺。
　　每觉升元辅，深期列大贤。秉钧方咫尺，铩翮再联翩。
　　禁掖朋从改，微班性命全。青蒲甘受戮，白发竟谁怜。
　　弟子贫原宪，诸生老伏虔。师资谦未达，乡党敬何先。
　　旧好肠堪断，新愁眼欲穿。翠干危栈竹，红腻小湖莲。
　　贾笔论孤愤，严诗赋几篇。定知深意苦，莫使众人传。
　　贝锦无停织，朱丝有断弦。浦鸥防碎首，霜鹘不空拳。
　　地僻昏炎瘴，山稠隘石泉。且将棋度日，应用酒为年。
　　典郡终微眇，治中实弃捐。安排求傲吏，比兴展归田。
　　去去才难得，苍苍理又玄。古人称逝矣，吾道卜终焉。
　　陇外翻投迹，渔阳复控弦。笑为妻子累，甘与岁时迁。
　　亲故行稀少，兵戈动接联。他乡饶梦寐，失侣自屯邅。
　　多病加淹泊，长吟阻静便。如公尽雄俊，志在必腾鶱.

卷225_89 「寄张十二山人彪三十韵」杜甫
　　独卧嵩阳客，三违颍水春。艰难随老母，惨澹向时人。
　　谢氏寻山屐，陶公漉酒巾。群凶弥宇宙，此物在风尘。
　　历下辞姜被，关西得孟邻。早通交契密，晚接道流新。
　　静者心多妙，先生艺绝伦。草书何太苦，诗兴不无神。
　　曹植休前辈，张芝更后身。数篇吟可老，一字买堪贫。
　　将恐曾防寇，深潜托所亲。宁闻倚门夕，尽力洁飧晨。
　　疏懒为名误，驱驰丧我真。索居犹寂寞，相遇益悲辛。
　　流转依边徼，逢迎念席珍。时来故旧少，乱后别离频。
　　世祖修高庙，文公赏从臣。商山犹入楚，源水不离秦。
　　存想青龙秘，骑行白鹿驯。耕岩非谷口，结草即河滨。
　　肘后符应验，囊中药未陈。旅怀殊不惬，良觌渺无因。
　　自古皆悲恨，浮生有屈伸。此邦今尚武，何处且依仁。
　　鼓角凌天籁，关山信月轮。官场罗镇碛，贼火近洮岷。
　　萧索论兵地，苍茫斗将辰。大军多处所，馀孽尚纷纶。
　　高兴知笼鸟，斯文起获麟。穷秋正摇落，回首望松筠。

卷225_90 「寄李十二白二十韵」杜甫
　　昔年有狂客，号尔谪仙人。笔落惊风雨，诗成泣鬼神。
　　声名从此大，汩没一朝伸。文彩承殊渥，流传必绝伦。
　　龙舟移棹晚，兽锦夺袍新。白日来深殿，青云满后尘。
　　乞归优诏许，遇我宿心亲。未负幽栖志，兼全宠辱身。
　　剧谈怜野逸，嗜酒见天真。醉舞梁园夜，行歌泗水春。
　　才高心不展，道屈善无邻。处士祢衡俊，诸生原宪贫。
　　稻粱求未足，薏苡谤何频。五岭炎蒸地，三危放逐臣。
　　几年遭鵩鸟，独泣向麒麟。苏武先还汉，黄公岂事秦。
　　楚筵辞醴日，梁狱上书辰。已用当时法，谁将此义陈。
　　老吟秋月下，病起暮江滨。莫怪恩波隔，乘槎与问津。

　　　　　　　　　　　　　　　　

卷二百二十六

卷226_1 「蜀相（诸葛亮祠在昭烈庙西）」杜甫
　　丞相祠堂何处寻，锦官城外柏森森。映阶碧草自春色，
　　隔叶黄鹂空好音。三顾频烦天下计，两朝开济老臣心。
　　出师未捷身先死，长使英雄泪满襟。

卷226_2 「卜居」杜甫
　　浣花流水水西头，主人为卜林塘幽。已知出郭少尘事，
　　更有澄江销客愁。无数蜻蜓齐上下，一双鸂鶒对沉浮。
　　东行万里堪乘兴，须向山阴上小舟。

卷226_3 「一室」杜甫
　　一室他乡远，空林暮景悬。正愁闻塞笛，独立见江船。
　　巴蜀来多病，荆蛮去几年。应同王粲宅，留井岘山前。

卷226_4 「梅雨」杜甫
　　南京西浦道，四月熟黄梅。湛湛长江去，冥冥细雨来。
　　茅茨疏易湿，云雾密难开。竟日蛟龙喜，盘涡与岸回。

卷226_5 「为农」杜甫
　　锦里烟尘外，江村八九家。圆荷浮小叶，细麦落轻花。
　　卜宅从兹老，为农去国赊。远惭句漏令，不得问丹砂。

卷226_6 「有客（一作宾至）」杜甫
　　幽栖地僻经过少，老病人扶再拜难。岂有文章惊海内，
　　漫劳车马驻江干。竟日淹留佳客坐，百年粗粝腐儒餐。
　　不嫌野外无供给，乘兴还来看药栏。

卷226_7 「狂夫」杜甫
　　万里桥西一草堂，百花潭水即沧浪。风含翠筱娟娟静，
　　雨裛红蕖冉冉香。厚禄故人书断绝，恒饥稚子色凄凉。
　　欲填沟壑唯疏放，自笑狂夫老更狂。

卷226_8 「宾至（一作有客）」杜甫
　　患气经时久，临江卜宅新。喧卑方避俗，疏快颇宜人。
　　有客过茅宇，呼儿正葛巾。自锄稀菜甲，小摘为情亲。

卷226_9 「王十五司马弟出郭相访，兼遗营茅屋赀」杜甫
　　客里何迁次，江边正寂寥。肯来寻一老，愁破是今朝。
　　忧我营茅栋，携钱过野桥。他乡唯表弟，还往莫辞遥。

卷226_10 「堂成」杜甫
　　背郭堂成荫白茅，缘江路熟俯青郊。桤林碍日吟风叶，
　　笼竹和烟滴露梢。暂止飞乌将数子，频来语燕定新巢。
　　旁人错比扬雄宅，懒惰无心作解嘲。

卷226_11 「田舍」杜甫
　　田舍清江曲，柴门古道旁。草深迷市井，地僻懒衣裳。
　　榉柳枝枝弱，枇杷树树香。鸬鹚西日照，晒翅满鱼梁。

卷226_12 「进艇」杜甫
　　南京久客耕南亩，北望伤神坐北窗。昼引老妻乘小艇，
　　晴看稚子浴清江。俱飞蛱蝶元相逐，并蒂芙蓉本自双。
　　茗饮蔗浆携所有，瓷罂无谢玉为缸。

卷226_13 「西郊」杜甫
　　时出碧鸡坊，西郊向草堂。市桥官柳细，江路野梅香。
　　傍架齐书帙，看题减药囊。无人觉来往，疏懒意何长。

卷226_14 「所思」杜甫
　　苦忆荆州醉司马，谪官樽俎定常开。九江日落醒何处，
　　一柱观头眠几回。可怜怀抱向人尽，欲问平安无使来。
　　故凭锦水将双泪，好过瞿塘滟滪堆。

卷226_15 「江村」杜甫
　　清江一曲抱村流，长夏江村事事幽。自去自来堂上燕，
　　相亲相近水中鸥。老妻画纸为棋局，稚子敲针作钓钩。
　　多病所须唯药物，微躯此外更何求。

卷226_16 「江涨」杜甫
　　江涨柴门外，儿童报急流。下床高数尺，倚杖没中洲。
　　细动迎风燕，轻摇逐浪鸥。渔人萦小楫，容易拔船头。

卷226_17 「野老」杜甫
　　野老篱前江岸回，柴门不正逐江开。渔人网集澄潭下，
　　贾客船随返照来。长路关心悲剑阁，片云何意傍琴台。
　　王师未报收东郡，城阙秋生画角哀。

卷226_18 「云山」杜甫
　　京洛云山外，音书静不来。神交作赋客，力尽望乡台。
　　衰疾江边卧，亲朋日暮回。白鸥元水宿，何事有馀哀。

卷226_19 「遣兴」杜甫
　　干戈犹未定，弟妹各何之。拭泪沾襟血，梳头满面丝。
　　地卑荒野大，天远暮江迟。衰疾那能久，应无见汝时。

卷226_20 「北邻」杜甫
　　明府岂辞满，藏身方告劳。青钱买野竹，白帻岸江皋。
　　爱酒晋山简，能诗何水曹。时来访老疾，步屟到蓬蒿。

卷226_21 「南邻」杜甫
　　锦里先生乌角巾，园收芋粟不全贫。惯看宾客儿童喜，
　　得食阶除鸟雀驯。秋水才深四五尺，野航恰受两三人。
　　白沙翠竹江村暮，相对柴门月色新。

卷226_22 「出郭」杜甫
　　霜露晚凄凄，高天逐望低。远烟盐井上，斜景雪峰西。
　　故国犹兵马，他乡亦鼓鼙。江城今夜客，还与旧乌啼。

卷226_23 「过南邻朱山人水亭」杜甫
　　相近竹参差，相过人不知。幽花欹满树，小水细通池。
　　归客村非远，残樽席更移。看君多道气，从此数追随。

卷226_24 「恨别」杜甫
　　洛城一别四千里，胡骑长驱五六年。草木变衰行剑外，
　　兵戈阻绝老江边。思家步月清宵立，忆弟看云白日眠。
　　闻道河阳近乘胜，司徒急为破幽燕。

卷226_25 「寄贺兰铦」杜甫
　　朝野欢娱后，乾坤震荡中。相随万里日，总作白头翁。
　　岁晚仍分袂，江边更转蓬。勿云俱异域，饮啄几回同。

卷226_26 「寄杨五桂州谭（因州参军段子之任）」杜甫
　　五岭皆炎热，宜人独桂林。梅花万里外，雪片一冬深。
　　闻此宽相忆，为邦复好音。江边送孙楚，远附白头吟。

卷226_27 「逢唐兴刘主簿弟」杜甫
　　分手开元末，连年绝尺书。江山且相见，戎马未安居。
　　剑外官人冷，关中驿骑疏。轻舟下吴会，主簿意何如。

卷226_28 「和裴迪登新津寺寄王侍郎」杜甫
　　何限倚山木，吟诗秋叶黄。蝉声集古寺，鸟影度寒塘。
　　风物悲游子，登临忆侍郎。老夫贪佛日，随意宿僧房。

卷226_29 「敬简王明府（甫尝为唐兴县宰王潜作客馆记疑即王明府）」杜甫
　　叶县郎官宰，周南太史公。神仙才有数，流落意无穷。
　　骥病思偏秣，鹰愁怕苦笼。看君用高义，耻与万人同。

卷226_30 「重简王明府」杜甫
　　甲子西南异，冬来只薄寒。江云何夜尽，蜀雨几时干。
　　行李须相问，穷愁岂有宽。君听鸿雁响，恐致稻粱难。

卷226_31 「建都十二韵」杜甫
　　苍生未苏息，胡马半乾坤。议在云台上，谁扶黄屋尊。
　　建都分魏阙，下韶辟荆门。恐失东人望，其如西极存。
　　时危当雪耻，计大岂轻论。虽倚三阶正，终愁万国翻。
　　牵裾恨不死，漏网荷殊恩。永负汉庭哭，遥怜湘水魂。
　　穷冬客江剑，随事有田园。风断青蒲节，霜埋翠竹根。
　　衣冠空穰穰，关辅久昏昏。愿枉长安日，光辉照北原。

卷226_32 「岁暮」杜甫
　　岁暮远为客，边隅还用兵。烟尘犯雪岭，鼓角动江城。
　　天地日流血，朝廷谁请缨。济时敢爱死，寂寞壮心惊。

卷226_33 「和裴迪登蜀州东亭送客逢早梅相忆见寄」杜甫
　　东阁官梅动诗兴，还如何逊在扬州。此时对雪遥相忆，
　　送客逢春可自由。幸不折来伤岁暮，若为看去乱乡愁。
　　江边一树垂垂发，朝夕催人自白头。

卷226_34 「寄赠王十将军承俊」杜甫
　　将军胆气雄，臂悬两角弓。缠结青骢马，出入锦城中。
　　时危未授钺，势屈难为功。宾客满堂上，何人高义同。

卷226_35 「暮登四安寺钟楼寄裴十（迪）」杜甫
　　暮倚高楼对雪峰，僧来不语自鸣钟。孤城返照红将敛，
　　近市浮烟翠且重。多病独愁常阒寂，故人相见未从容。
　　知君苦思缘诗瘦，大向交游万事慵。

卷226_36 「散愁二首」杜甫
　　久客宜旋旆，兴王未息戈。蜀星阴见少，江雨夜闻多。
　　百万传深入，寰区望匪它。司徒下燕赵，收取旧山河。
　　闻道并州镇，尚书训士齐。几时通蓟北，当日报关西。
　　恋阙丹心破，沾衣皓首啼。老魂招不得，归路恐长迷。

卷226_37 「奉酬李都督表丈早春作」杜甫
　　力疾坐清晓，来时悲早春。转添愁伴客，更觉老随人。
　　红入桃花嫩，青归柳叶新。望乡应未已，四海尚风尘。

卷226_38 「客至（喜崔明府相过）」杜甫
　　舍南舍北皆春水，但见群鸥日日来。花径不曾缘客扫，
　　蓬门今始为君开。盘餐市远无兼味，樽酒家贫只旧醅。
　　肯与邻翁相对饮，隔篱呼取尽馀杯。

卷226_39 「遣意二首」杜甫
　　啭枝黄鸟近，泛渚白鸥轻。一径野花落，孤村春水生。
　　衰年催酿黍，细雨更移橙。渐喜交游绝，幽居不用名。
　　檐影微微落，津流脉脉斜。野船明细火，宿雁聚圆沙。
　　云掩初弦月，香传小树花。邻人有美酒，稚子夜能赊。

卷226_40 「漫成二首」杜甫
　　野日荒荒白，春流泯泯清。渚蒲随地有，村径逐门成。
　　只作披衣惯，常从漉酒生。眼前无俗物，多病也身轻。
　　江皋已仲春，花下复清晨。仰面贪看鸟，回头错应人。
　　读书难字过，对酒满壶频。近识峨眉老，知予懒是真。

卷226_41 「春夜喜雨」杜甫
　　好雨知时节，当春乃发生。随风潜入夜，润物细无声。
　　野径云俱黑，江船火独明。晓看红湿处，花重锦官城。

卷226_42 「春水」杜甫
　　三月桃花浪，江流复旧痕。朝来没沙尾，碧色动柴门。
　　接缕垂芳饵，连筒灌小园。已添无数鸟，争浴故相喧。

卷226_43 「春水生二绝」杜甫
　　二月六夜春水生，门前小滩浑欲平。
　　鸬鹚鸂鶒莫漫喜，吾与汝曹俱眼明。
　　一夜水高二尺强，数日不可更禁当。
　　南市津头有船卖，无钱即买系篱旁。

卷226_44 「江亭」杜甫
　　坦腹江亭暖，长吟野望时。水流心不竞，云在意俱迟。
　　寂寂春将晚，欣欣物自私。故林归未得，排闷强裁诗。

卷226_45 「村夜」杜甫
　　萧萧风色暮，江头人不行。村舂雨外急，邻火夜深明。
　　胡羯何多难，渔樵寄此生。中原有兄弟，万里正含情。

卷226_46 「早起」杜甫
　　春来常早起，幽事颇相关。帖石防隤岸，开林出远山。
　　一丘藏曲折，缓步有跻攀。童仆来城市，瓶中得酒还。

卷226_47 「可惜」杜甫
　　花飞有底急，老去愿春迟。可惜欢娱地，都非少壮时。
　　宽心应是酒，遣兴莫过诗。此意陶潜解，吾生后汝期。

卷226_48 「落日」杜甫
　　落日在帘钩，溪边春事幽。芳菲缘岸圃，樵爨倚滩舟。
　　啅雀争枝坠，飞虫满院游。浊醪谁造汝，一酌散千忧。

卷226_49 「独酌」杜甫
　　步屦深林晚，开樽独酌迟。仰蜂黏落絮，行蚁上枯梨。
　　薄劣惭真隐，幽偏得自怡。本无轩冕意，不是傲当时。

卷226_50 「徐步」杜甫
　　整履步青芜，荒庭日欲晡。芹泥随燕觜，花蕊上蜂须。
　　把酒从衣湿，吟诗信杖扶。敢论才见忌，实有醉如愚。

卷226_51 「寒食」杜甫
　　寒食江村路，风花高下飞。汀烟轻冉冉，竹日静晖晖。
　　田父要皆去，邻家闹不违。地偏相识尽，鸡犬亦忘归。

卷226_52 「高楠」杜甫
　　楠树色冥冥，江边一盖青。近根开药圃，接叶制茅亭。
　　落景阴犹合，微风韵可听。寻常绝醉困，卧此片时醒。

卷226_53 「恶树」杜甫
　　独绕虚斋径，常持小斧柯。幽阴成颇杂，恶木剪还多。
　　枸杞因吾有，鸡栖奈汝何。方知不材者，生长漫婆娑。

卷226_54 「石镜」杜甫
　　蜀王将此镜，送死置空山。冥寞怜香骨，提携近玉颜。
　　众妃无复叹，千骑亦虚还。独有伤心石，埋轮月宇间。

卷226_55 「琴台（司马相如宅在州西笮桥，北有琴台）」杜甫
　　茂陵多病后，尚爱卓文君。酒肆人间世，琴台日暮云。
　　野花留宝靥，蔓草见罗裙。归凤求皇意，寥寥不复闻。

卷226_56 「闻斛斯六官未归」杜甫
　　故人南郡去，去索作碑钱。本卖文为活，翻令室倒悬。
　　荆扉深蔓草，土锉冷疏烟。老罢休无赖，归来省醉眠。

卷226_57 「游修觉寺」杜甫
　　野寺江天豁，山扉花竹幽。诗应有神助，吾得及春游。
　　径石相萦带，川云自去留。禅枝宿众鸟，漂转暮归愁。

卷226_58 「后游」杜甫
　　寺忆新游处，桥怜再渡时。江山如有待，花柳更无私。
　　野润烟光薄，沙暄日色迟。客愁全为减，舍此复何之。

卷226_59 「题新津北桥楼（得郊字）」杜甫
　　望极春城上，开筵近鸟巢。白花檐外朵，青柳槛前梢。
　　池水观为政，厨烟觉远庖。西川供客眼，唯有此江郊。

卷226_60 「江涨」杜甫
　　江发蛮夷涨，山添雨雪流。大声吹地转，高浪蹴天浮。
　　鱼鳖为人得，蛟龙不自谋。轻帆好去便，吾道付沧洲。

卷226_61 「晚晴」杜甫
　　村晚惊风度，庭幽过雨沾。夕阳薰细草，江色映疏帘。
　　书乱谁能帙，怀干可自添。时闻有馀论，未怪老夫潜。

卷226_62 「朝雨」杜甫
　　凉气晚萧萧，江云乱眼飘。风鸳藏近渚，雨燕集深条。
　　黄绮终辞汉，巢由不见尧。草堂樽酒在，幸得过清朝。

卷226_63 「江上值水如海势，聊短述」杜甫
　　为人性僻耽佳句，语不惊人死不休。老去诗篇浑漫兴，
　　春来花鸟莫深愁。新添水槛供垂钓，故著浮槎替入舟。
　　焉得思如陶谢手，令渠述作与同游。

卷226_64 「送裴五赴东川」杜甫
　　故人亦流落，高义动乾坤。何日通燕塞，相看老蜀门。
　　东行应暂别，北望苦销魂。凛凛悲秋意，非君谁与论。

卷226_65 「赴青城县出成都，寄陶、王二少尹」杜甫
　　老耻妻孥笑，贫嗟出入劳。客情投异县，诗态忆吾曹。
　　东郭沧江合，西山白雪高。文章差底病，回首兴滔滔。

卷226_66 「因崔五侍御寄高彭州（適）」杜甫
　　百年已过半，秋至转饥寒。为问彭州牧，何时救急难。

卷226_67 「野望因过常少仙」杜甫
　　野桥齐度马，秋望转悠哉。竹覆青城合，江从灌口来。
　　入村樵径引，尝果栗皱开。落尽高天日，幽人未遣回。

卷226_68 「寄杜位（位京中宅近西曲江，诗尾有述）」杜甫
　　近闻宽法离新州，想见怀归尚百忧。逐客虽皆万里去，
　　悲君已是十年流。干戈况复尘随眼，鬓发还应雪满头。
　　玉垒题书心绪乱，何时更得曲江游。

卷226_69 「奉简高三十五使君」杜甫
　　当代论才子，如公复几人。骅骝开道路，鹰隼出风尘。
　　行色秋将晚，交情老更亲。天涯喜相见，披豁对吾真。

卷226_70 「送韩十四江东觐省」杜甫
　　兵戈不见老莱衣，叹息人间万事非。我已无家寻弟妹，
　　君今何处访庭闱。黄牛峡静滩声转，白马江寒树影稀。
　　此别应须各努力，故乡犹恐未同归。

卷226_71 「酬高使君相赠」杜甫
　　古寺僧牢落，空房客寓居。故人供禄米，邻舍与园蔬。
　　双树容听法，三车肯载书。草玄吾岂敢，赋或似相如。

卷226_72 「草堂即事」杜甫
　　荒村建子月，独树老夫家。雾里江船渡，风前径竹斜。
　　寒鱼依密藻，宿鹭起圆沙。蜀酒禁愁得，无钱何处赊。

卷226_73 「魏十四侍御就弊庐相别」杜甫
　　有客骑骢马，江边问草堂。远寻留药价，惜别到文场。
　　入幕旌旗动，归轩锦绣香。时应念衰疾，书疏及沧浪。

卷226_74 「徐九少尹见过」杜甫
　　晚景孤村僻，行军数骑来。交新徒有喜，礼厚愧无才。
　　赏静怜云竹，忘归步月台。何当看花蕊，欲发照江梅。

卷226_75 「范二员外邈、吴十侍御郁特枉驾阙展待，聊寄此」杜甫
　　暂往比邻去，空闻二妙归。幽栖诚简略，衰白已光辉。
　　野外贫家远，村中好客稀。论文或不愧，肯重款柴扉。

卷226_76 「王十七侍御抡许携酒至草堂奉寄…请邀高三十五使君同到」杜甫
　　老夫卧稳朝慵起，白屋寒多暖始开。江鹳巧当幽径浴，
　　邻鸡还过短墙来。绣衣屡许携家酝，皂盖能忘折野梅。
　　戏假霜威促山简，须成一醉习池回。

卷226_77 「王竟携酒，高亦同过，共用寒字」杜甫
　　卧病荒郊远，通行小径难。故人能领客，携酒重相看。
　　自愧无鲑菜，空烦卸马鞍。移樽劝山简，头白恐风寒。

卷226_78 「陪李七司马皂江上观造竹桥即日成往来之…简李公二首」杜甫
　　伐竹为桥结构同，褰裳不涉往来通。天寒白鹤归华表，
　　日落青龙见水中。顾我老非题柱客，知君才是济川功。
　　合欢却笑千年事，驱石何时到海东。
　　把烛成桥夜，回舟坐客时。天高云去尽，江迥月来迟。
　　衰谢多扶病，招邀屡有期。异方乘此兴，乐罢不无悲。

卷226_79 「李司马桥了承高使君自成都回」杜甫
　　向来江上手纷纷，三日成功事出群。
　　已传童子骑青竹，总拟桥东待使君。

卷226_80 「少年行二首」杜甫
　　莫笑田家老瓦盆，自从盛酒长儿孙。
　　倾银注瓦惊人眼，共醉终同卧竹根。
　　巢燕养雏浑去尽，江花结子已无多。
　　黄衫年少来宜数，不见堂前东逝波。

卷226_81 「野人送朱樱」杜甫
　　西蜀樱桃也自红，野人相赠满筠笼。数回细写愁仍破，
　　万颗匀圆讶许同。忆昨赐沾门下省，退朝擎出大明宫。
　　金盘玉箸无消息，此日尝新任转蓬。

卷226_82 「即事」杜甫
　　百宝装腰带，真珠络臂鞲。笑时花近眼，舞罢锦缠头。

卷226_83 「赠花卿」杜甫
　　锦城丝管日纷纷，半入江风半入云。
　　此曲只应天上有，人间能得几回闻。

卷226_84 「少年行」杜甫
　　马上谁家薄媚郎，临阶下马坐人床。
　　不通姓字粗豪甚，指点银瓶索酒尝。

卷226_85 「观李固请司马弟山水图三首」杜甫
　　简易高人意，匡床竹火炉。寒天留远客，碧海挂新图。
　　虽对连山好，贪看绝岛孤。群仙不愁思，冉冉下蓬壶。
　　方丈浑连水，天台总映云。人间长见画，老去恨空闻。
　　范蠡舟偏小，王乔鹤不群。此生随万物，何路出尘氛。
　　高浪垂翻屋，崩崖欲压床。野桥分子细，沙岸绕微茫。
　　红浸珊瑚短，青悬薜荔长。浮查并坐得，仙老暂相将。

卷226_86 「题桃树」杜甫
　　小径升堂旧不斜，五株桃树亦从遮。高秋总喂贫人实，
　　来岁还舒满眼花。帘户每宜通乳燕，儿童莫信打慈鸦。
　　寡妻群盗非今日，天下车书正一家。

卷226_87 「萧八明府堤处觅桃栽」杜甫
　　奉乞桃栽一百根，春前为送浣花村。
　　河阳县里虽无数，濯锦江边未满园。

卷226_88 「从韦二明府续处觅绵竹」杜甫
　　华轩蔼蔼他年到，绵竹亭亭出县高。
　　江上舍前无此物，幸分苍翠拂波涛。

卷226_89 「凭何十一少府邕觅桤木栽」杜甫
　　草堂堑西无树林，非子谁复见幽心。
　　饱闻桤木三年大，与致溪边十亩阴。

卷226_90 「凭韦少府班觅松树子」杜甫
　　落落出群非榉柳，青青不朽岂杨梅。
　　欲存老盖千年意，为觅霜根数寸栽。

卷226_91 「又于韦处乞大邑瓷碗」杜甫
　　大邑烧瓷轻且坚，扣如哀玉锦城传。
　　君家白碗胜霜雪，急送茅斋也可怜。

卷226_92 「诣徐卿觅果栽」杜甫
　　草堂少花今欲栽，不问绿李与黄梅。
　　石笋街中却归去，果园坊里为求来。

卷226_93 「赠别何邕」杜甫
　　生死论交地，何由见一人。悲君随燕雀，薄宦走风尘。
　　绵谷元通汉，沱江不向秦。五陵花满眼，传语故乡春。

卷226_94 「赠别郑炼赴襄阳」杜甫
　　戎马交驰际，柴门老病身。把君诗过日，念此别惊神。
　　地阔峨眉晚，天高岘首春。为于耆旧内，试觅姓庞人。

卷226_95 「重赠郑炼」杜甫
　　郑子将行罢使臣，囊无一物献尊亲。
　　江山路远羁离日，裘马谁为感激人。

　　　　　　　　　　　　　　　　

卷二百二十七

卷227_1 「奉和严中丞西城晚眺十韵」杜甫
　　汲黯匡君切，廉颇出将频。直词才不世，雄略动如神。
　　政简移风速，诗清立意新。层城临暇景，绝域望馀春。
　　旗尾蛟龙会，楼头燕雀驯。地平江动蜀，天阔树浮秦。
　　帝念深分阃，军须远算缗。花罗封蛱蝶，瑞锦送麒麟。
　　辞第输高义，观图忆古人。征南多兴绪，事业闇相亲。

卷227_2 「严中丞枉驾见过」杜甫
　　元戎小队出郊坰，问柳寻花到野亭。川合东西瞻使节，
　　地分南北任流萍。扁舟不独如张翰，白帽还应似管宁。
　　寂寞江天云雾里，何人道有少微星。

卷227_3 「广州段功曹到得杨五长史谭书功曹却归聊寄此诗」杜甫
　　卫青开幕府，杨仆将楼船。汉节梅花外，春城海水边。
　　铜梁书远及，珠浦使将旋。贫病他乡老，烦君万里传。

卷227_4 「得广州张判官叔卿书，使还，以诗代意」杜甫
　　乡关胡骑远，宇宙蜀城偏。忽得炎州信，遥从月峡传。
　　云深骠骑幕，夜隔孝廉船。却寄双愁眼，相思泪点悬。

卷227_5 「送段功曹归广州」杜甫
　　南海春天外，功曹几月程。峡云笼树小，湖日落船明。
　　交趾丹砂重，韶州白葛轻。幸君因旅客，时寄锦官城。

卷227_6 「绝句漫兴九首」杜甫
　　眼见客愁愁不醒，无赖春色到江亭。
　　即遣花开深造次，便觉莺语太丁宁。
　　手种桃李非无主，野老墙低还似家。
　　恰似春风相欺得，夜来吹折数枝花。
　　熟知茅斋绝低小，江上燕子故来频。
　　衔泥点污琴书内，更接飞虫打著人。
　　二月已破三月来，渐老逢春能几回。
　　莫思身外无穷事，且尽生前有限杯。
　　肠断春江欲尽头，杖藜徐步立芳洲。
　　颠狂柳絮随风去，轻薄桃花逐水流。
　　懒慢无堪不出村，呼儿日在掩柴门。
　　苍苔浊酒林中静，碧水春风野外昏。
　　糁径杨花铺白毡，点溪荷叶叠青钱。
　　笋根稚子无人见，沙上凫雏傍母眠。
　　舍西柔桑叶可拈，江畔细麦复纤纤。
　　人生几何春已夏，不放香醪如蜜甜。
　　隔户杨柳弱袅袅，恰似十五女儿腰。
　　谁谓朝来不作意，狂风挽断最长条。

卷227_7 「江畔独步寻花七绝句」杜甫
　　江上被花恼不彻，无处告诉只颠狂。
　　走觅南邻爱酒伴，经旬出饮独空床。
　　稠花乱蕊畏江滨，行步欹危实怕春。
　　诗酒尚堪驱使在，未须料理白头人。
　　江深竹静两三家，多事红花映白花。
　　报答春光知有处，应须美酒送生涯。
　　东望少城花满烟，百花高楼更可怜。
　　谁能载酒开金盏，唤取佳人舞绣筵。
　　黄师塔前江水东，春光懒困倚微风。
　　桃花一簇开无主，可爱深红爱浅红。
　　黄四娘家花满蹊，千朵万朵压枝低。
　　留连戏蝶时时舞，自在娇莺恰恰啼。
　　不是爱花即肯死，只恐花尽老相催。
　　繁枝容易纷纷落，嫩叶商量细细开。

卷227_8 「三绝句」杜甫
　　楸树馨香倚钓矶，斩新花蕊未应飞。
　　不如醉里风吹尽，可忍醒时雨打稀。
　　门外鸬鹚去不来，沙头忽见眼相猜。
　　自今已后知人意，一日须来一百回。
　　无数春笋满林生，柴门密掩断人行。
　　会须上番看成竹，客至从嗔不出迎。

卷227_9 「戏为六绝句」杜甫
　　庾信文章老更成，凌云健笔意纵横。
　　今人嗤点流传赋，不觉前贤畏后生。
　　杨王卢骆当时体，轻薄为文哂未休。
　　尔曹身与名俱灭，不废江河万古流。
　　纵使卢王操翰墨，劣于汉魏近风骚。
　　龙文虎脊皆君驭，历块过都见尔曹。
　　才力应难夸数公，凡今谁是出群雄。
　　或看翡翠兰苕上，未掣鲸鱼碧海中。
　　不薄今人爱古人，清词丽句必为邻。
　　窃攀屈宋宜方驾，恐与齐梁作后尘。
　　未及前贤更勿疑，递相祖述复先谁。
　　别裁伪体亲风雅，转益多师是汝师。

卷227_10 「江头四咏。丁香」杜甫
　　丁香体柔弱，乱结枝犹垫。细叶带浮毛，疏花披素艳。
　　深栽小斋后，庶近幽人占。晚堕兰麝中，休怀粉身念。

卷227_11 「江头四咏。栀子」杜甫
　　栀子比众木，人间诚未多。于身色有用，与道气伤和。
　　红取风霜实，青看雨露柯。无情移得汝，贵在映江波。

卷227_12 「江头四咏。鸂鶒」杜甫
　　故使笼宽织，须知动损毛。看云莫怅望，失水任呼号。
　　六翮曾经剪，孤飞卒未高。且无鹰隼虑，留滞莫辞劳。

卷227_13 「江头四咏。花鸭」杜甫
　　花鸭无泥滓，阶前每缓行。羽毛知独立，黑白太分明。
　　不觉群心妒，休牵众眼惊。稻粱沾汝在，作意莫先鸣。

卷227_14 「畏人」杜甫
　　早花随处发，春鸟异方啼。万里清江上，三年落日低。
　　畏人成小筑，褊性合幽栖。门径从榛草，无心走马蹄。

卷227_15 「远游」杜甫
　　贱子何人记，迷芳著处家。竹风连野色，江沫拥春沙。
　　种药扶衰病，吟诗解叹嗟。似闻胡骑走，失喜问京华。

卷227_16 「野望」杜甫
　　西山白雪三奇戍，南浦清江万里桥。海内风尘诸弟隔，
　　天涯涕泪一身遥。唯将迟暮供多病，未有涓埃答圣朝。
　　跨马出郊时极目，不堪人事日萧条。

卷227_17 「官池春雁二首」杜甫
　　自古稻粱多不足，至今鸂鶒乱为群。
　　且休怅望看春水，更恐归飞隔暮云。
　　青春欲尽急还乡，紫塞宁论尚有霜。
　　翅在云天终不远，力微矰缴绝须防。

卷227_18 「水槛遣心二首」杜甫
　　去郭轩楹敞，无村眺望赊。澄江平少岸，幽树晚多花。
　　细雨鱼儿出，微风燕子斜。城中十万户，此地两三家。
　　蜀天常夜雨，江槛已朝晴。叶润林塘密，衣干枕席清。
　　不堪祗老病，何得尚浮名。浅把涓涓酒，深凭送此生。

卷227_19 「屏迹三首」杜甫
　　用拙存吾道，幽居近物情。桑麻深雨露，燕雀半生成。
　　村鼓时时急，渔舟个个轻。杖藜从白首，心迹喜双清。
　　晚起家何事，无营地转幽。竹光团野色，舍影漾江流。
　　失学从儿懒，长贫任妇愁。百年浑得醉，一月不梳头。
　　衰颜甘屏迹，幽事供高卧。鸟下竹根行，龟开萍叶过。
　　年荒酒价乏，日并园蔬课。犹酌甘泉歌，歌长击樽破。

卷227_20 「奉酬严公寄题野亭之作」杜甫
　　拾遗曾奏数行书，懒性从来水竹居。奉引滥骑沙苑马，
　　幽栖真钓锦江鱼。谢安不倦登临费，阮籍焉知礼法疏。
　　枉沐旌麾出城府，草茅无径欲教锄。

卷227_21 「中丞严公雨中垂寄见忆一绝，奉答二绝」杜甫
　　雨映行宫辱赠诗，元戎肯赴野人期。
　　江边老病虽无力，强拟晴天理钓丝。
　　何日雨晴云出溪，白沙青石先无泥。
　　只须伐竹开荒径，倚杖穿花听马嘶。

卷227_22 「谢严中丞送青城山道士乳酒一瓶」杜甫
　　山瓶乳酒下青云，气味浓香幸见分。
　　鸣鞭走送怜渔父，洗盏开尝对马军。

卷227_23 「严公仲夏枉驾草堂，兼携酒馔（得寒字）」杜甫
　　竹里行厨洗玉盘，花边立马簇金鞍。非关使者征求急，
　　自识将军礼数宽。百年地辟柴门迥，五月江深草阁寒。
　　看弄渔舟移白日，老农何有罄交欢。

卷227_24 「严公厅宴，同咏蜀道画图（得空字）」杜甫
　　日临公馆静，画满地图雄。剑阁星桥北，松州雪岭东。
　　华夷山不断，吴蜀水相通。兴与烟霞会，清樽幸不空。

卷227_25 「奉送严公入朝十韵」杜甫
　　鼎湖瞻望远，象阙宪章新。四海犹多难，中原忆旧臣。
　　与时安反侧，自昔有经纶。感激张天步，从容静塞尘。
　　南图回羽翮，北极捧星辰。漏鼓还思昼，宫莺罢啭春。
　　空留玉帐术，愁杀锦城人。阁道通丹地，江潭隐白蘋.
　　此生那老蜀，不死会归秦。公若登台辅，临危莫爱身。

卷227_26 「送严侍郎到绵州，同登杜使君江楼（得心字）」杜甫
　　野兴每难尽，江楼延赏心。归朝送使节，落景惜登临。
　　稍稍烟集渚，微微风动襟。重船依浅濑，轻鸟度层阴。
　　槛峻背幽谷，窗虚交茂林。灯光散远近，月彩静高深。
　　城拥朝来客，天横醉后参。穷途衰谢意，苦调短长吟。
　　此会共能几，诸孙贤至今。不劳朱户闭，自待白河沉。

卷227_27 「奉济驿重送严公四韵」杜甫
　　远送从此别，青山空复情。几时杯重把，昨夜月同行。
　　列郡讴歌惜，三朝出入荣。江村独归处，寂寞养残生。

卷227_28 「送梓州李使君之任（原注故陈拾遗射洪人也篇末有云）」杜甫
　　籍甚黄丞相，能名自颍川。近看除刺史，还喜得吾贤。
　　五马何时到，双鱼会早传。老思筇竹杖，冬要锦衾眠。
　　不作临岐恨，惟听举最先。火云挥汗日，山驿醒心泉。
　　遇害陈公殒，于今蜀道怜。君行射洪县，为我一潸然。

卷227_29 「巴西驿亭观江涨，呈窦使君（一作窦十五使君）」杜甫
　　宿雨南江涨，波涛乱远峰。孤亭凌喷薄，万井逼舂容。
　　霄汉愁高鸟，泥沙困老龙。天边同客舍，携我豁心胸。

卷227_30 「九日登梓州城」杜甫
　　伊昔黄花酒，如今白发翁。追欢筋力异，望远岁时同。
　　弟妹悲歌里，朝廷醉眼中。兵戈与关塞，此日意无穷。

卷227_31 「九日奉寄严大夫」杜甫
　　九日应愁思，经时冒险艰。不眠持汉节，何路出巴山。
　　小驿香醪嫩，重岩细菊斑。遥知簇鞍马，回首白云间。

卷227_32 「黄草」杜甫
　　黄草峡西船不归，赤甲山下行人稀。秦中驿使无消息，
　　蜀道兵戈有是非。万里秋风吹锦水，谁家别泪湿罗衣。
　　莫愁剑阁终堪据，闻道松州已被围。

卷227_33 「怀旧」杜甫
　　地下苏司业，情亲独有君。那因丧乱后，便有死生分。
　　老罢知明镜，悲来望白云。自从失词伯，不复更论文。

卷227_34 「所思（得台州郑司户虔消息）」杜甫
　　郑老身仍窜，台州信所传。为农山涧曲，卧病海云边。
　　世已疏儒素，人犹乞酒钱。徒劳望牛斗，无计劚龙泉。

卷227_35 「不见（近无李白消息）」杜甫
　　不见李生久，佯狂真可哀。世人皆欲杀，吾意独怜才。
　　敏捷诗千首，飘零酒一杯。匡山读书处，头白好归来。

卷227_36 「题玄武禅师屋壁（屋在中江大雄山）」杜甫
　　何年顾虎头，满壁画瀛州。赤日石林气，青天江海流。
　　锡飞常近鹤，杯度不惊鸥。似得庐山路，真随惠远游。

卷227_37 「客夜」杜甫
　　客睡何曾著，秋天不肯明。卷帘残月影，高枕远江声。
　　计拙无衣食，途穷仗友生。老妻书数纸，应悉未归情。

卷227_38 「客亭」杜甫
　　秋窗犹曙色，落木更天风。日出寒山外，江流宿雾中。
　　圣朝无弃物，老病已成翁。多少残生事，飘零似转蓬。

卷227_39 「秋尽」杜甫
　　秋尽东行且未回，茅斋寄在少城隈。篱边老却陶潜菊，
　　江上徒逢袁绍杯。雪岭独看西日落，剑门犹阻北人来。
　　不辞万里长为客，怀抱何时得好开。

卷227_40 「陪王侍御宴通泉东山野亭」杜甫
　　江水东流去，清樽日复斜。异方同宴赏，何处是京华。
　　亭景临山水，村烟对浦沙。狂歌过于胜，得醉即为家。

卷227_41 「野望」杜甫
　　金华山北涪水西，仲冬风日始凄凄。山连越巂蟠三蜀，
　　水散巴渝下五溪。独鹤不知何事舞，饥乌似欲向人啼。
　　射洪春酒寒仍绿，目极伤神谁为携。

卷227_42 「闻官军收河南河北」杜甫
　　剑外忽传收蓟北，初闻涕泪满衣裳。却看妻子愁何在，
　　漫卷诗书喜欲狂。白日放歌须纵酒，青春作伴好还乡。
　　即从巴峡穿巫峡，便下襄阳向洛阳。

卷227_43 「涪江泛舟送韦班归京（得山字）」杜甫
　　追饯同舟日，伤春一水间。飘零为客久，衰老羡君还。
　　花远重重树，云轻处处山。天涯故人少，更益鬓毛斑。

卷227_44 「春日梓州登楼二首」杜甫
　　行路难如此，登楼望欲迷。身无却少壮，迹有但羁栖。
　　江水流城郭，春风入鼓鼙。双双新燕子，依旧已衔泥。
　　天畔登楼眼，随春入故园。战场今始定，移柳更能存。
　　厌蜀交游冷，思吴胜事繁。应须理舟楫，长啸下荆门。

卷227_45 「郪城西原送李判官兄、武判官弟赴成都府」杜甫
　　凭高送所亲，久坐惜芳辰。远水非无浪，他山自有春。
　　野花随处发，官柳著行新。天际伤愁别，离筵何太频。

卷227_46 「泛江送魏十八仓曹还京，因寄岑中允参、范郎中季明」杜甫
　　迟日深春水，轻舟送别筵。帝乡愁绪外，春色泪痕边。
　　见酒须相忆，将诗莫浪传。若逢岑与范，为报各衰年。

卷227_47 「送路六侍御入朝」杜甫
　　童稚情亲四十年，中间消息两茫然。更为后会知何地，
　　忽漫相逢是别筵。不分桃花红胜锦，生憎柳絮白于绵。
　　剑南春色还无赖，触忤愁人到酒边。

卷227_48 「泛江送客」杜甫
　　二月频送客，东津江欲平。烟花山际重，舟楫浪前轻。
　　泪逐劝杯下，愁连吹笛生。离筵不隔日，那得易为情。

卷227_49 「上牛头寺（牛头山在郪县西南，下有长乐寺）」杜甫
　　青山意不尽，衮衮上牛头。无复能拘碍，真成浪出游。
　　花浓春寺静，竹细野池幽。何处莺啼切，移时独未休。

卷227_50 「望牛头寺」杜甫
　　牛头见鹤林，梯迳绕幽深。春色浮山外，天河宿殿阴。
　　传灯无白日，布地有黄金。休作狂歌老，回看不住心。

卷227_51 「上兜率寺」杜甫
　　兜率知名寺，真如会法堂。江山有巴蜀，栋宇自齐梁。
　　庾信哀虽久，何颙好不忘。白牛车远近，且欲上慈航。

卷227_52 「望兜率寺」杜甫
　　树密当山径，江深隔寺门。霏霏云气重，闪闪浪花翻。
　　不复知天大，空馀见佛尊。时应清盥罢，随喜给孤园。

卷227_53 「甘园」杜甫
　　春日清江岸，千甘二顷园。青云羞叶密，白雪避花繁。
　　结子随边使，开筒近至尊。后于桃李熟，终得献金门。

卷227_54 「数陪李梓州泛江，有女乐在诸舫，戏为艳曲二首赠李」杜甫
　　上客回空骑，佳人满近船。江清歌扇底，野旷舞衣前。
　　玉袖凌风并，金壶隐浪偏。竞将明媚色，偷眼艳阳天。
　　白日移歌袖，清霄近笛床。翠眉萦度曲，云鬓俨分行。
　　立马千山暮，回舟一水香。使君自有妇，莫学野鸳鸯。

卷227_55 「登牛头山亭子」杜甫
　　路出双林外，亭窥万井中。江城孤照日，山谷远含风。
　　兵革身将老，关河信不通。犹残数行泪，忍对百花丛。

卷227_56 「陪李梓州、王阆州、苏遂州、李果州四使君登惠义寺」杜甫
　　春日无人境，虚空不住天。莺花随世界，楼阁寄山巅。
　　迟暮身何得，登临意惘然。谁能解金印，潇洒共安禅。

卷227_57 「送何侍御归朝（李梓州泛舟筵上作）」杜甫
　　舟楫诸侯饯，车舆使者归。山花相映发，水鸟自孤飞。
　　春日垂霜鬓，天隅把绣衣。故人从此去，寥落寸心违。

卷227_58 「江亭送眉州辛别驾升之（得芜字）」杜甫
　　柳影含云幕，江波近酒壶。异方惊会面，终宴惜征途。
　　沙晚低风蝶，天晴喜浴凫。别离伤老大，意绪日荒芜。

卷227_59 「涪城县香积寺官阁」杜甫
　　寺下春江深不流，山腰官阁迥添愁。含风翠壁孤云细，
　　背日丹枫万木稠。小院回廊春寂寂，浴凫飞鹭晚悠悠。
　　诸天合在藤萝外，昏黑应须到上头。

卷227_60 「戏题寄上汉中王三首」杜甫
　　西汉亲王子，成都老客星。百年双白鬓，一别五秋萤。
　　忍断杯中物，祗看座右铭。不能随皂盖，自醉逐浮萍。
　　策杖时能出，王门异昔游。已知嗟不起，未许醉相留。
　　蜀酒浓无敌，江鱼美可求。终思一酩酊，净扫雁池头。
　　群盗无归路，衰颜会远方。尚怜诗警策，犹记酒颠狂。
　　鲁卫弥尊重，徐陈略丧亡。空馀枚叟在，应念早升堂。

卷227_61 「陪章留后侍御宴南楼（得风字）」杜甫
　　绝域长夏晚，兹楼清宴同。朝廷烧栈北，鼓角满天东。
　　屡食将军第，仍骑御史骢。本无丹灶术，那免白头翁。
　　寇盗狂歌外，形骸痛饮中。野云低渡水，檐雨细随风。
　　出号江城黑，题诗蜡炬红。此身醒复醉，不拟哭途穷。

卷227_62 「台上（得凉字）」杜甫
　　改席台能迥，留门月复光。云行遗暑湿，山谷进风凉。
　　老去一杯足，谁怜屡舞长。何须把官烛，似恼鬓毛苍。

卷227_63 「送王十五判官扶侍还黔中（得开字）」杜甫
　　大家东征逐子回，风生洲渚锦帆开。青青竹笋迎船出，
　　日日江鱼入馔来。离别不堪无限意，艰危深仗济时才。
　　黔阳信使应稀少，莫怪频频劝酒杯。

卷227_64 「倦夜（吴曾《漫录》云：顾陶《类编》题作倦秋夜）」杜甫
　　竹凉侵卧内，野月满庭隅。重露成涓滴，稀星乍有无。
　　暗飞萤自照，水宿鸟相呼。万事干戈里，空悲清夜徂。

卷227_65 「悲秋」杜甫
　　凉风动万里，群盗尚纵横。家远传书日，秋来为客情。
　　愁窥高鸟过，老逐众人行。始欲投三峡，何由见两京。

卷227_66 「对雨」杜甫
　　莽莽天涯雨，江边独立时。不愁巴道路，恐湿汉旌旗。
　　雪岭防秋急，绳桥战胜迟。西戎甥舅礼，未敢背恩私。

卷227_67 「警急（时高公適领西川节度）」杜甫
　　才名旧楚将，妙略拥兵机。玉垒虽传檄，松州会解围。
　　和亲知拙计，公主漫无归。青海今谁得，西戎实饱飞。

卷227_68 「王命」杜甫
　　汉北豺狼满，巴西道路难。血埋诸将甲，骨断使臣鞍。
　　牢落新烧栈，苍茫旧筑坛。深怀喻蜀意，恸哭望王官。

卷227_69 「征夫」杜甫
　　十室几人在，千山空自多。路衢唯见哭，城市不闻歌。
　　漂梗无安地，衔枚有荷戈。官军未通蜀，吾道竟如何。

卷227_70 「有感五首」杜甫
　　将帅蒙恩泽，兵戈有岁年。至今劳圣主，可以报皇天。
　　白骨新交战，云台旧拓边。乘槎断消息，无处觅张骞。
　　幽蓟馀蛇豕，乾坤尚虎狼。诸侯春不贡，使者日相望。
　　慎勿吞青海，无劳问越裳。大君先息战，归马华山阳。
　　洛下舟车入，天中贡赋均。日闻红粟腐，寒待翠华春。
　　莫取金汤固，长令宇宙新。不过行俭德，盗贼本王臣。
　　丹桂风霜急，青梧日夜凋。由来强干地，未有不臣朝。
　　受钺亲贤往，卑宫制诏遥。终依古封建，岂独听箫韶。
　　盗灭人还乱，兵残将自疑。登坛名绝假，报主尔何迟。
　　领郡辄无色，之官皆有词。愿闻哀痛诏，端拱问疮痍。

卷227_71 「送元二适江左」杜甫
　　乱后今相见，秋深复远行。风尘为客日，江海送君情。
　　晋室丹阳尹，公孙白帝城。经过自爱惜，取次莫论兵。

卷227_72 「章梓州水亭」杜甫
　　城晚通云雾，亭深到芰荷。吏人桥外少，秋水席边多。
　　近属淮王至，高门蓟子过。荆州爱山简，吾醉亦长歌。

卷227_73 「玩月呈汉中王」杜甫
　　夜深露气清，江月满江城。浮客转危坐，归舟应独行。
　　关山同一照，乌鹊自多惊。欲得淮王术，风吹晕已生。

卷227_74 「戏作寄上汉中王二首」杜甫
　　云里不闻双雁过，掌中贪见一珠新。
　　秋风袅袅吹江汉，只在他乡何处人。
　　谢安舟楫风还起，梁苑池台雪欲飞。
　　杳杳东山携汉妓，泠泠修竹待王归。

卷227_75 「投简梓州幕府，兼简韦十郎官」杜甫
　　幕下郎官安稳无，从来不奉一行书。
　　固知贫病人须弃，能使韦郎迹也疏。

卷227_76 「登高」杜甫
　　风急天高猿啸哀，渚清沙白鸟飞回。无边落木萧萧下，
　　不尽长江衮衮来。万里悲秋常作客，百年多病独登台。
　　艰难苦恨繁霜鬓，潦倒新停浊酒杯。

卷227_77 「九日」杜甫
　　去年登高郪县北，今日重在涪江滨。苦遭白发不相放，
　　羞见黄花无数新。世乱郁郁久为客，路难悠悠常傍人。
　　酒阑却忆十年事，肠断骊山清路尘。

卷227_78 「遣愤」杜甫
　　闻道花门将，论功未尽归。自从收帝里，谁复总戎机。
　　蜂虿终怀毒，雷霆可震威。莫令鞭血地，再湿汉臣衣。

卷227_79 「章梓州橘亭饯成都窦少尹（得凉字）」杜甫
　　秋日野亭千橘香，玉盘锦席高云凉。主人送客何所作，
　　行酒赋诗殊未央。衰老应为难离别，贤声此去有辉光。
　　预传籍籍新京尹，青史无劳数赵张。

卷227_80 「送陵州路使君赴任」杜甫
　　王室比多难，高官皆武臣。幽燕通使者，岳牧用词人。
　　国待贤良急，君当拔擢新。佩刀成气象，行盖出风尘。
　　战伐乾坤破，疮痍府库贫。众僚宜洁白，万役但平均。
　　霄汉瞻佳士，泥途任此身。秋天正摇落，回首大江滨。

卷227_81 「薄暮」杜甫
　　江水长流地，山云薄暮时。寒花隐乱草，宿鸟择深枝。
　　旧国见何日，高秋心苦悲。人生不再好，鬓发白成丝。

卷227_82 「西山三首（即岷山，捍阻羌夷，全蜀巨障）」杜甫
　　彝界荒山顶，蕃州积雪边。筑城依白帝，转粟上青天。
　　蜀将分旗鼓，羌兵助井泉。西戎背和好，杀气日相缠。
　　辛苦三城戍，长防万里秋。烟尘侵火井，雨雪闭松州。
　　风动将军幕，天寒使者裘。漫山贼营垒，回首得无忧。
　　子弟犹深入，关城未解围。蚕崖铁马瘦，灌口米船稀。
　　辩士安边策，元戎决胜威。今朝乌鹊喜，欲报凯歌归。

卷227_83 「薄游」杜甫
　　淅淅风生砌，团团日隐墙。遥空秋雁灭，半岭暮云长。
　　病叶多先坠，寒花只暂香。巴城添泪眼，今夜复清光。

卷227_84 「赠韦赞善别」杜甫
　　扶病送君发，自怜犹不归。只应尽客泪，复作掩荆扉。
　　江汉故人少，音书从此稀。往还二十载，岁晚寸心违。

卷227_85 「送李卿晔（晔，淮安忠公琇之子，时以罪贬岭南）」杜甫
　　王子思归日，长安已乱兵。沾衣问行在，走马向承明。
　　暮景巴蜀僻，春风江汉清。晋山虽自弃，魏阙尚含情。

卷227_86 「绝句」杜甫
　　江边踏青罢，回首见旌旗。风起春城暮，高楼鼓角悲。

卷227_87 「城上（一作空城）」杜甫
　　草满巴西绿，空城白日长。风吹花片片，春动水茫茫。
　　八骏随天子，群臣从武皇。遥闻出巡守，早晚遍遐荒。

卷227_88 「舍弟占归草堂检校聊示此诗」杜甫
　　久客应吾道，相随独尔来。孰知江路近，频为草堂回。
　　鹅鸭宜长数，柴荆莫浪开。东林竹影薄，腊月更须栽。

　　　　　　　　　　　　　　　　

卷二百二十八

卷228_1 「伤春五首（巴阆僻远伤春罢始知春前已收宫阙）」杜甫
　　天下兵虽满，春光日自浓。西京疲百战，北阙任群凶。
　　关塞三千里，烟花一万重。蒙尘清路急，御宿且谁供。
　　殷复前王道，周迁旧国容。蓬莱足云气，应合总从龙。
　　莺入新年语，花开满故枝。天青风卷幔，草碧水通池。
　　牢落官军速，萧条万事危。鬓毛元自白，泪点向来垂。
　　不是无兄弟，其如有别离。巴山春色静，北望转逶迤。
　　日月还相斗，星辰屡合围。不成诛执法，焉得变危机。
　　大角缠兵气，钩陈出帝畿。烟尘昏御道，耆旧把天衣。
　　行在诸军阙，来朝大将稀。贤多隐屠钓，王肯载同归。
　　再有朝廷乱，难知消息真。近传王在洛，复道使归秦。
　　夺马悲公主，登车泣贵嫔。萧关迷北上，沧海欲东巡。
　　敢料安危体，犹多老大臣。岂无嵇绍血，沾洒属车尘。
　　闻说初东幸，孤儿却走多。难分太仓粟，竞弃鲁阳戈。
　　胡虏登前殿，王公出御河。得无中夜舞，谁忆大风歌。
　　春色生烽燧，幽人泣薜萝。君臣重修德，犹足见时和。

卷228_2 「王阆州筵奉酬十一舅惜别之作」杜甫
　　万壑树声满，千崖秋气高。浮舟出郡郭，别酒寄江涛。
　　良会不复久，此生何太劳。穷愁但有骨，群盗尚如毛。
　　吾舅惜分手，使君寒赠袍。沙头暮黄鹄，失侣自哀号。

卷228_3 「放船」杜甫
　　送客苍溪县，山寒雨不开。直愁骑马滑，故作泛舟回。
　　青惜峰峦过，黄知橘柚来。江流大自在，坐稳兴悠哉。

卷228_4 「奉待严大夫」杜甫
　　殊方又喜故人来，重镇还须济世才。常怪偏裨终日待，
　　不知旌节隔年回。欲辞巴徼啼莺合，远下荆门去鹢催。
　　身老时危思会面，一生襟抱向谁开。

卷228_5 「奉寄高常侍（一作寄高三十五大夫）」杜甫
　　汶上相逢年颇多，飞腾无那故人何。总戎楚蜀应全未，
　　方驾曹刘不啻过。今日朝廷须汲黯，中原将帅忆廉颇。
　　天涯春色催迟暮，别泪遥添锦水波。

卷228_6 「奉寄章十侍御」杜甫
　　淮海维扬一俊人，金章紫绶照青春。指麾能事回天地，
　　训练强兵动鬼神。湘西不得归关羽，河内犹宜借寇恂。
　　朝觐从容问幽仄，勿云江汉有垂纶。

卷228_7 「将赴荆南，寄别李剑州」杜甫
　　使君高义驱今古，寥落三年坐剑州。但见文翁能化俗，
　　焉知李广未封侯。路经滟滪双蓬鬓，天入沧浪一钓舟。
　　戎马相逢更何日，春风回首仲宣楼。

卷228_8 「奉寄别马巴州（时甫除京兆功曹在东川）」杜甫
　　勋业终归马伏波，功曹非复汉萧何。扁舟系缆沙边久，
　　南国浮云水上多。独把鱼竿终远去，难随鸟翼一相过。
　　知君未爱春湖色，兴在骊驹白玉珂。

卷228_9 「泛江」杜甫
　　方舟不用楫，极目总无波。长日容杯酒，深江净绮罗。
　　乱离还奏乐，飘泊且听歌。故国流清渭，如今花正多。

卷228_10 「陪王使君晦日泛江就黄家亭子二首」杜甫
　　山豁何时断，江平不肯流。稍知花改岸，始验鸟随舟。
　　结束多红粉，欢娱恨白头。非君爱人客，晦日更添愁。
　　有径金沙软，无人碧草芳。野畦连蛱蝶，江槛俯鸳鸯。
　　日晚烟花乱，风生锦绣香。不须吹急管，衰老易悲伤。

卷228_11 「南征」杜甫
　　春岸桃花水，云帆枫树林。偷生长避地，适远更沾襟。
　　老病南征日，君恩北望心。百年歌自苦，未见有知音。

卷228_12 「久客」杜甫
　　羁旅知交态，淹留见俗情。衰颜聊自哂，小吏最相轻。
　　去国哀王粲，伤时哭贾生。狐狸何足道，豺虎正纵横。

卷228_13 「春远」杜甫
　　肃肃花絮晚，菲菲红素轻。日长唯鸟雀，春远独柴荆。
　　数有关中乱，何曾剑外清。故乡归不得，地入亚夫营。

卷228_14 「暮寒」杜甫
　　雾隐平郊树，风含广岸波。沉沉春色静，惨惨暮寒多。
　　戍鼓犹长击，林莺遂不歌。忽思高宴会，朱袖拂云和。

卷228_15 「双燕」杜甫
　　旅食惊双燕，衔泥入此堂。应同避燥湿，且复过炎凉。
　　养子风尘际，来时道路长。今秋天地在，吾亦离殊方。

卷228_16 「百舌」杜甫
　　百舌来何处，重重只报春。知音兼众语，整翮岂多身。
　　花密藏难见，枝高听转新。过时如发口，君侧有谗人。

卷228_17 「地隅」杜甫
　　江汉山重阻，风云地一隅。年年非故物，处处是穷途。
　　丧乱秦公子，悲凉楚大夫。平生心已折，行路日荒芜。

卷228_18 「游子」杜甫
　　巴蜀愁谁语，吴门兴杳然。九江春草外，三峡暮帆前。
　　厌就成都卜，休为吏部眠。蓬莱如可到，衰白问群仙。

卷228_19 「归梦」杜甫
　　道路时通塞，江山日寂寥。偷生唯一老，伐叛已三朝。
　　雨急青枫暮，云深黑水遥。梦归归未得，不用楚辞招。

卷228_20 「江亭王阆州筵饯萧遂州」杜甫
　　离亭非旧国，春色是他乡。老畏歌声断，愁随舞曲长。
　　二天开宠饯，五马烂生光。川路风烟接，俱宜下凤凰。

卷228_21 「绝句二首」杜甫
　　迟日江山丽，春风花草香。泥融飞燕子，沙暖睡鸳鸯。
　　江碧鸟逾白，山青花欲燃。今春看又过，何日是归年。

卷228_22 「滕王亭子」杜甫
　　君王台榭枕巴山，万丈丹梯尚可攀。春日莺啼修竹里，
　　仙家犬吠白云间。清江锦石伤心丽，嫩蕊浓花满目班。
　　人到于今歌出牧，来游此地不知还。

卷228_23 「玉台观（滕王造）」杜甫
　　中天积翠玉台遥，上帝高居绛节朝。遂有冯夷来击鼓，
　　始知嬴女善吹箫。江光隐见鼋鼍窟，石势参差乌鹊桥。
　　更肯红颜生羽翼，便应黄发老渔樵。

卷228_24 「滕王亭子」杜甫
　　寂寞春山路，君王不复行。古墙犹竹色，虚阁自松声。
　　鸟雀荒村暮，云霞过客情。尚思歌吹入，千骑把霓旌。

卷228_25 「玉台观」杜甫
　　浩劫因王造，平台访古游。彩云萧史驻，文字鲁恭留。
　　宫阙通群帝，乾坤到十洲。人传有笙鹤，时过此山头。

卷228_26 「渡江」杜甫
　　春江不可渡，二月已风涛。舟楫欹斜疾，鱼龙偃卧高。
　　渚花兼素锦，汀草乱青袍。戏问垂纶客，悠悠见汝曹。

卷228_27 「喜雨」杜甫
　　南国旱无雨，今朝江出云。入空才漠漠，洒迥已纷纷。
　　巢燕高飞尽，林花润色分。晚来声不绝，应得夜深闻。

卷228_28 「送韦郎司直归成都」杜甫
　　窜身来蜀地，同病得韦郎。天下干戈满，江边岁月长。
　　别筵花欲暮，春日鬓俱苍。为问南溪竹，抽梢合过墙。

卷228_29 「将赴成都草堂途中有作，先寄严郑公五首」杜甫
　　得归茅屋赴成都，直为文翁再剖符。但使闾阎还揖让，
　　敢论松竹久荒芜。鱼知丙穴由来美，酒忆郫筒不用酤。
　　五马旧曾谙小径，几回书札待潜夫。
　　处处青江带白蘋，故园犹得见残春。雪山斥候无兵马，
　　锦里逢迎有主人。休怪儿童延俗客，不教鹅鸭恼比邻。
　　习池未觉风流尽，况复荆州赏更新。
　　竹寒沙碧浣花溪，菱刺藤梢咫尺迷。过客径须愁出入，
　　居人不自解东西。书签药裹封蛛网，野店山桥送马蹄。
　　岂藉荒庭春草色，先判一饮醉如泥。
　　常苦沙崩损药栏，也从江槛落风湍。新松恨不高千尺，
　　恶竹应须斩万竿。生理只凭黄阁老，衰颜欲付紫金丹。
　　三年奔走空皮骨，信有人间行路难。
　　锦官城西生事微，乌皮几在还思归。昔去为忧乱兵入，
　　今来已恐邻人非。侧身天地更怀古，回首风尘甘息机。
　　共说总戎云鸟阵，不妨游子芰荷衣。

卷228_30 「别房太尉墓（在阆州）」杜甫
　　他乡复行役，驻马别孤坟。近泪无干土，低空有断云。
　　对棋陪谢傅，把剑觅徐君。唯见林花落，莺啼送客闻。

卷228_31 「自阆州领妻子却赴蜀山行三首」杜甫
　　汩汩避群盗，悠悠经十年。不成向南国，复作游西川。
　　物役水虚照，魂伤山寂然。我生无倚著，尽室畏途边。
　　长林偃风色，回复意犹迷。衫裛翠微润，马衔青草嘶。
　　栈悬斜避石，桥断却寻溪。何日干戈尽，飘飘愧老妻。
　　行色递隐见，人烟时有无。仆夫穿竹语，稚子入云呼。
　　转石惊魑魅，抨弓落狖鼯。真供一笑乐，似欲慰穷途。

卷228_32 「山馆（一作移居公安山馆，编入江陵诗后）」杜甫
　　南国昼多雾，北风天正寒。路危行木杪，身远宿云端。
　　山鬼吹灯灭，厨人语夜阑。鸡鸣问前馆，世乱敢求安。

卷228_33 「行次盐亭县聊题四韵奉简严遂州蓬州两使君咨议诸昆季」杜甫
　　马首见盐亭，高山拥县青。云溪花淡淡，春郭水泠泠。
　　全蜀多名士，严家聚德星。长歌意无极，好为老夫听。

卷228_34 「倚杖（盐亭县作）」杜甫
　　看花虽郭内，倚杖即溪边。山县早休市，江桥春聚船。
　　狎鸥轻白浪，归雁喜青天。物色兼生意，凄凉忆去年。

卷228_35 「陪王汉州留杜绵州泛房公西湖（房琯刺汉州时所凿）」杜甫
　　旧相恩追后，春池赏不稀。阙庭分未到，舟楫有光辉。
　　豉化莼丝熟，刀鸣鲙缕飞。使君双皂盖，滩浅正相依。

卷228_36 「舟前小鹅儿（汉州城西北角官池作官池即房公湖）」杜甫
　　鹅儿黄似酒，对酒爱新鹅。引颈嗔船逼，无行乱眼多。
　　翅开遭宿雨，力小困沧波。客散层城暮，狐狸奈若何。

卷228_37 「得房公池鹅」杜甫
　　房相西亭鹅一群，眠沙泛浦白于云。
　　凤凰池上应回首，为报笼随王右军。

卷228_38 「答杨梓州」杜甫
　　闷到房公池水头，坐逢杨子镇东州。
　　却向青溪不相见，回船应载阿戎游。

卷228_39 「登楼」杜甫
　　花近高楼伤客心，万方多难此登临。锦江春色来天地，
　　玉垒浮云变古今。北极朝廷终不改，西山寇盗莫相侵。
　　可怜后主还祠庙，日暮聊为梁甫吟。

卷228_40 「春归」杜甫
　　苔径临江竹，茅檐覆地花。别来频甲子，倏忽又春华。
　　倚杖看孤石，倾壶就浅沙。远鸥浮水静，轻燕受风斜。
　　世路虽多梗，吾生亦有涯。此身醒复醉，乘兴即为家。

卷228_41 「归雁」杜甫
　　东来万里客，乱定几年归。肠断江城雁，高高正北飞。

卷228_42 「赠王二十四侍御契四十韵（王契，字佐卿，京兆人）」杜甫
　　往往虽相见，飘飘愧此身。不关轻绂冕，俱是避风尘。
　　一别星桥夜，三移斗柄春。败亡非赤壁，奔走为黄巾。
　　子去何潇洒，余藏异隐沦。书成无过雁，衣故有悬鹑。
　　恐惧行装数，伶俜卧疾频。晓莺工迸泪，秋月解伤神。
　　会面嗟黧黑，含凄话苦辛。接舆还入楚，王粲不归秦。
　　锦里残丹灶，花溪得钓纶。消中只自惜，晚起索谁亲。
　　伏柱闻周史，乘槎有汉臣。鸳鸿不易狎，龙虎未宜驯。
　　客则挂冠至，交非倾盖新。由来意气合，直取性情真。
　　浪迹同生死，无心耻贱贫。偶然存蔗芋，幸各对松筠。
　　粗饭依他日，穷愁怪此辰。女长裁褐稳，男大卷书匀。
　　漰口江如练，蚕崖雪似银。名园当翠巘，野棹没青蘋.
　　屡喜王侯宅，时邀江海人。追随不觉晚，款曲动弥旬。
　　但使芝兰秀，何烦栋宇邻。山阳无俗物，郑驿正留宾。
　　出入并鞍马，光辉参席珍。重游先主庙，更历少城闉。
　　石镜通幽魄，琴台隐绛唇。送终惟粪土，结爱独荆榛。
　　置酒高林下，观棋积水滨。区区甘累趼，稍稍息劳筋。
　　网聚粘圆鲫，丝繁煮细莼。长歌敲柳瘿，小睡凭藤轮。
　　农月须知课，田家敢忘勤。浮生难去食，良会惜清晨。
　　列国兵戈暗，今王德教淳。要闻除猰貐，休作画麒麟。
　　洗眼看轻薄，虚怀任屈伸。莫令胶漆地，万古重雷陈。

卷228_43 「寄董卿嘉荣十韵」杜甫
　　闻道君牙帐，防秋近赤霄。下临千雪岭，却背五绳桥。
　　海内久戎服，京师今晏朝。犬羊曾烂熳，宫阙尚萧条。
　　猛将宜尝胆，龙泉必在腰。黄图遭污辱，月窟可焚烧。
　　会取干戈利，无令斥候骄。居然双捕虏，自是一嫖姚。
　　落日思轻骑，高天忆射雕。云台画形像，皆为扫氛妖。

卷228_44 「寄司马山人十二韵」杜甫
　　关内昔分袂，天边今转蓬。驱驰不可说，谈笑偶然同。
　　道术曾留意，先生早击蒙。家家迎蓟子，处处识壶公。
　　长啸峨嵋北，潜行玉垒东。有时骑猛虎，虚室使仙童。
　　发少何劳白，颜衰肯更红。望云悲轗轲，毕景羡冲融。
　　丧乱形仍役，凄凉信不通。悬旌要路口，倚剑短亭中。
　　永作殊方客，残生一老翁。相哀骨可换，亦遣驭清风。

卷228_45 「黄河二首」杜甫
　　黄河北岸海西军，椎鼓鸣钟天下闻。
　　铁马长鸣不知数，胡人高鼻动成群。
　　黄河西岸是吾蜀，欲须供给家无粟。
　　愿驱众庶戴君王，混一车书弃金玉。

卷228_46 「寄李十四员外布十二韵」杜甫
　　名参汉望苑，职述景题舆。巫峡将之郡，荆门好附书。
　　远行无自苦，内热比何如。正是炎天阔，那堪野馆疏。
　　黄牛平驾浪，画鹢上凌虚。试待盘涡歇，方期解缆初。
　　闷能过小径，自为摘嘉蔬。渚柳元幽僻，村花不扫除。
　　宿阴繁素柰，过雨乱红蕖。寂寂夏先晚，泠泠风有馀。
　　江清心可莹，竹冷发堪梳。直作移巾几，秋帆发弊庐。

卷228_47 「归来」杜甫
　　客里有所过，归来知路难。开门野鼠走，散帙壁鱼干。
　　洗杓开新酝，低头拭小盘。凭谁给麹蘖，细酌老江干。

卷228_48 「王录事许修草堂赀不到，聊小诘」杜甫
　　为嗔王录事，不寄草堂赀。昨属愁春雨，能忘欲漏时。

卷228_49 「寄邛州崔录事」杜甫
　　邛州崔录事，闻在果园坊。久待无消息，终朝有底忙。
　　应愁江树远，怯见野亭荒。浩荡风尘外，谁知酒熟香。

卷228_50 「过故斛斯校书庄二首」杜甫
　　此老已云殁，邻人嗟亦休。竟无宣室召，徒有茂陵求。
　　妻子寄他食，园林非昔游。空馀繐帷在，淅淅野风秋。
　　燕入非旁舍，鸥归只故池。断桥无复板，卧柳自生枝。
　　遂有山阳作，多惭鲍叔知。素交零落尽，白首泪双垂。

卷228_51 「立秋雨院中有作」杜甫
　　山云行绝塞，大火复西流。飞雨动华屋，萧萧梁栋秋。
　　穷途愧知己，暮齿借前筹。已费清晨谒，那成长者谋。
　　解衣开北户，高枕对南楼。树湿风凉进，江喧水气浮。
　　礼宽心有适，节爽病微瘳。主将归调鼎，吾还访旧丘。

卷228_52 「奉和严大夫军城早秋」杜甫
　　秋风褭褭动高旌，玉帐分弓射虏营。
　　已收滴博云间戍，更夺蓬婆雪外城。

卷228_53 「院中晚晴怀西郭茅舍」杜甫
　　幕府秋风日夜清，澹云疏雨过高城。叶心朱实看时落，
　　阶面青苔先自生。复有楼台衔暮景，不劳钟鼓报新晴。
　　浣花溪里花饶笑，肯信吾兼吏隐名。

卷228_54 「到村」杜甫
　　碧涧虽多雨，秋沙先少泥。蛟龙引子过，荷芰逐花低。
　　老去参戎幕，归来散马蹄。稻粱须就列，榛草即相迷。
　　蓄积思江汉，疏顽惑町畦。稍酬知己分，还入故林栖。

卷228_55 「宿府」杜甫
　　清秋幕府井梧寒，独宿江城蜡炬残。永夜角声悲自语，
　　中天月色好谁看。风尘荏苒音书绝，关塞萧条行路难。
　　已忍伶俜十年事，强移栖息一枝安。

卷228_56 「遣闷奉呈严公二十韵」杜甫
　　白水鱼竿客，清秋鹤发翁。胡为来幕下，只合在舟中。
　　黄卷真如律，青袍也自公。老妻忧坐痹，幼女问头风。
　　平地专欹倒，分曹失异同。礼甘衰力就，义忝上官通。
　　畴昔论诗早，光辉仗钺雄。宽容存性拙，剪拂念途穷。
　　露裛思藤架，烟霏想桂丛。信然龟触网，直作鸟窥笼。
　　西岭纡村北，南江绕舍东。竹皮寒旧翠，椒实雨新红。
　　浪簸船应坼，杯干瓮即空。藩篱生野径，斤斧任樵童。
　　束缚酬知己，蹉跎效小忠。周防期稍稍，太简遂匆匆。
　　晓入朱扉启，昏归画角终。不成寻别业，未敢息微躬。
　　乌鹊愁银汉，驽骀怕锦幪。会希全物色，时放倚梧桐。

卷228_57 「送舍弟频赴齐州三首」杜甫
　　岷岭南蛮北，徐关东海西。此行何日到，送汝万行啼。
　　绝域惟高枕，清风独杖藜。危时暂相见，衰白意都迷。
　　风尘暗不开，汝去几时来。兄弟分离苦，形容老病催。
　　江通一柱观，日落望乡台。客意长东北，齐州安在哉。
　　诸姑今海畔，两弟亦山东。去傍干戈觅，来看道路通。
　　短衣防战地，匹马逐秋风。莫作俱流落，长瞻碣石鸿。

卷228_58 「严郑公阶下新松（得沾字）」杜甫
　　弱质岂自负，移根方尔瞻。细声闻玉帐，疏翠近珠帘。
　　未见紫烟集，虚蒙清露沾。何当一百丈，欹盖拥高檐。

卷228_59 「严郑公宅同咏竹（得香字）」杜甫
　　绿竹半含箨，新梢才出墙。色侵书帙晚，阴过酒樽凉。
　　雨洗娟娟净，风吹细细香。但令无剪伐，会见拂云长。

卷228_60 「奉观严郑公厅事岷山沱江画图十韵（得忘字）」杜甫
　　沱水流中座，岷山到此堂。白波吹粉壁，青嶂插雕梁。
　　直讶杉松冷，兼疑菱荇香。雪云虚点缀，沙草得微茫。
　　岭雁随毫末，川蜺饮练光。霏红洲蕊乱，拂黛石萝长。
　　暗谷非关雨，丹枫不为霜。秋成玄圃外，景物洞庭旁。
　　绘事功殊绝，幽襟兴激昂。从来谢太傅，丘壑道难忘。

卷228_61 「晚秋陪严郑公摩诃池泛舟（得溪字。池在张仪子城内）」杜甫
　　湍驶风醒酒，船回雾起堤。高城秋自落，杂树晚相迷。
　　坐触鸳鸯起，巢倾翡翠低。莫须惊白鹭，为伴宿清溪。

卷228_62 「初冬」杜甫
　　垂老戎衣窄，归休寒色深。渔舟上急水，猎火著高林。
　　日有习池醉，愁来梁甫吟。干戈未偃息，出处遂何心。

卷228_63 「至后」杜甫
　　冬至至后日初长，远在剑南思洛阳。青袍白马有何意，
　　金谷铜驼非故乡。梅花欲开不自觉，棣萼一别永相望。
　　愁极本凭诗遣兴，诗成吟咏转凄凉。

卷228_64 「正月三日归溪上有作，简院内诸公」杜甫
　　野外堂依竹，篱边水向城。蚁浮仍腊味，鸥泛已春声。
　　药许邻人劚，书从稚子擎。白头趋幕府，深觉负平生。

卷228_65 「弊庐遣兴，奉寄严公」杜甫
　　野水平桥路，春沙映竹村。风轻粉蝶喜，花暖蜜蜂喧。
　　把酒宜深酌，题诗好细论。府中瞻暇日，江上忆词源。
　　迹忝朝廷旧，情依节制尊。还思长者辙，恐避席为门。

卷228_66 「春日江村五首」杜甫
　　农务村村急，春流岸岸深。乾坤万里眼，时序百年心。
　　茅屋还堪赋，桃源自可寻。艰难贱生理，飘泊到如今。
　　迢递来三蜀，蹉跎有六年。客身逢故旧，发兴自林泉。
　　过懒从衣结，频游任履穿。藩篱无限景，恣意买江天。
　　种竹交加翠，栽桃烂熳红。经心石镜月，到面雪山风。
　　赤管随王命，银章付老翁。岂知牙齿落，名玷荐贤中。
　　扶病垂朱绂，归休步紫苔。郊扉存晚计，幕府愧群材。
　　燕外晴丝卷，鸥边水叶开。邻家送鱼鳖，问我数能来。
　　群盗哀王粲，中年召贾生。登楼初有作，前席竟为荣。
　　宅入先贤传，才高处士名。异时怀二子，春日复含情。

卷228_67 「绝句六首」杜甫
　　日出篱东水，云生舍北泥。竹高鸣翡翠，沙僻舞鹍鸡。
　　蔼蔼花蕊乱，飞飞蜂蝶多。幽栖身懒动，客至欲如何。
　　凿井交棕叶，开渠断竹根。扁舟轻褭缆，小径曲通村。
　　急雨捎溪足，斜晖转树腰。隔巢黄鸟并，翻藻白鱼跳。
　　舍下笋穿壁，庭中藤刺檐。地晴丝冉冉，江白草纤纤。
　　江动月移石，溪虚云傍花。鸟栖知故道，帆过宿谁家。

卷228_68 「绝句四首」杜甫
　　堂西长笋别开门，堑北行椒却背村。
　　梅熟许同朱老吃，松高拟对阮生论。
　　欲作鱼梁云复湍，因惊四月雨声寒。
　　青溪先有蛟龙窟，竹石如山不敢安。
　　两个黄鹂鸣翠柳，一行白鹭上青天。
　　窗含西岭千秋雪，门泊东吴万里船。
　　药条药甲润青青，色过棕亭入草亭。
　　苗满空山惭取誉，根居隙地怯成形。

　　　　　　　　　　　　　　　　

卷二百二十九

卷229_1 「哭严仆射归榇」杜甫
　　素幔随流水，归舟返旧京。老亲如宿昔，部曲异平生。
　　风送蛟龙雨，天长骠骑营。一哀三峡暮，遗后见君情。

卷229_2 「宴戎州杨使君东楼」杜甫
　　胜绝惊身老，情忘发兴奇。座从歌妓密，乐任主人为。
　　重碧拈春酒，轻红擘荔枝。楼高欲愁思，横笛未休吹。

卷229_3 「渝州候严六侍御不到，先下峡」杜甫
　　闻道乘骢发，沙边待至今。不知云雨散，虚费短长吟。
　　山带乌蛮阔，江连白帝深。船经一柱观，留眼共登临。

卷229_4 「拨闷（一作赠严二别驾）」杜甫
　　闻道云安麹米春，才倾一盏即醺人。乘舟取醉非难事，
　　下峡消愁定几巡。长年三老遥怜汝，棙柁开头捷有神。
　　已办青钱防雇直，当令美味入吾唇。

卷229_5 「闻高常侍亡（忠州作）」杜甫
　　归朝不相见，蜀使忽传亡。虚历金华省，何殊地下郎。
　　致君丹槛折，哭友白云长。独步诗名在，只令故旧伤。

卷229_6 「宴忠州使君侄宅」杜甫
　　出守吾家侄，殊方此日欢。自须游阮巷，不是怕湖滩。
　　乐助长歌逸，杯饶旅思宽。昔曾如意舞，牵率强为看。

卷229_7 「禹庙（此忠州临江县禹祠也）」杜甫
　　禹庙空山里，秋风落日斜。荒庭垂橘柚，古屋画龙蛇。
　　云气生虚壁，江声走白沙。早知乘四载，疏凿控三巴。

卷229_8 「题忠州龙兴寺所居院壁」杜甫
　　忠州三峡内，井邑聚云根。小市常争米，孤城早闭门。
　　空看过客泪，莫觅主人恩。淹泊仍愁虎，深居赖独园。

卷229_9 「旅夜书怀」杜甫
　　细草微风岸，危樯独夜舟。星垂平野阔，月涌大江流。
　　名岂文章著，官因老病休。飘飘何所似，天地一沙鸥。

卷229_10 「别常征君」杜甫
　　儿扶犹杖策，卧病一秋强。白发少新洗，寒衣宽总长。
　　故人忧见及，此别泪相忘。各逐萍流转，来书细作行。

卷229_11 「三绝句」杜甫
　　前年渝州杀刺史，今年开州杀刺史。
　　群盗相随剧虎狼，食人更肯留妻子。
　　二十一家同入蜀，惟残一人出骆谷。
　　自说二女啮臂时，回头却向秦云哭。
　　殿前兵马虽骁雄，纵暴略与羌浑同。
　　闻道杀人汉水上，妇女多在官军中。

卷229_12 「十二月一日三首」杜甫
　　今朝腊月春意动，云安县前江可怜。一声何处送书雁，
　　百丈谁家上水船。未将梅蕊惊愁眼，要取楸花媚远天。
　　明光起草人所羡，肺病几时朝日边。
　　寒轻市上山烟碧，日满楼前江雾黄。负盐出井此溪女，
　　打鼓发船何郡郎。新亭举目风景切，茂陵著书消渴长。
　　春花不愁不烂漫，楚客唯听棹相将。
　　即看燕子入山扉，岂有黄鹂历翠微。短短桃花临水岸，
　　轻轻柳絮点人衣。春来准拟开怀久，老去亲知见面稀。
　　他日一杯难强进，重嗟筋力故山违。

卷229_13 「又雪」杜甫
　　南雪不到地，青崖沾未消。微微向日薄，脉脉去人遥。
　　冬热鸳鸯病，峡深豺虎骄。愁边有江水，焉得北之朝。

卷229_14 「奉汉中王手札」杜甫
　　国有乾坤大，王今叔父尊。剖符来蜀道，归盖取荆门。
　　峡险通舟过，水长注海奔。主人留上客，避暑得名园。
　　前后缄书报，分明馔玉恩。天云浮绝壁，风竹在华轩。
　　已觉良宵永，何看骇浪翻。入期朱邸雪，朝傍紫微垣。
　　枚乘文章老，河间礼乐存。悲秋宋玉宅，失路武陵源。
　　淹薄俱崖口，东西异石根。夷音迷咫尺，鬼物傍黄昏。
　　犬马诚为恋，狐狸不足论。从容草奏罢，宿昔奉清樽。

卷229_15 「赠崔十三评事公辅」杜甫
　　飘飘西极马，来自渥洼池。飒飁定山桂，低徊风雨枝。
　　我闻龙正直，道屈尔何为。且有元戎命，悲歌识者谁。
　　官联辞冗长，行路洗欹危。脱剑主人赠，去帆春色随。
　　阴沉铁凤阙，教练羽林儿。天子朝侵早，云台仗数移。
　　分军应供给，百姓日支离。黠吏因封己，公才或守雌。
　　燕王买骏骨，渭老得熊罴。活国名公在，拜坛群寇疑。
　　冰壶动瑶碧，野水失蛟螭。入幕诸彦集，渴贤高选宜。
　　骞腾坐可致，九万起于斯。复进出矛戟，昭然开鼎彝。
　　会看之子贵，叹及老夫衰。岂但江曾决，还思雾一披。
　　暗尘生古镜，拂匣照西施。舅氏多人物，无惭困翮垂。

卷229_16 「长江二首」杜甫
　　众水会涪万，瞿塘争一门。朝宗人共挹，盗贼尔谁尊。
　　孤石隐如马，高萝垂饮猿。归心异波浪，何事即飞翻。
　　浩浩终不息，乃知东极临。众流归海意，万国奉君心。
　　色借潇湘阔，声驱滟滪深。未辞添雾雨，接上遇衣襟。

卷229_17 「承闻故房相公灵榇自阆州启殡归葬东都有作二首」杜甫
　　远闻房太守，归葬陆浑山。一德兴王后，孤魂久客间。
　　孔明多故事，安石竟崇班。他日嘉陵涕，仍沾楚水还。
　　丹旐飞飞日，初传发阆州。风尘终不解，江汉忽同流。
　　剑动新身匣，书归故国楼。尽哀知有处，为客恐长休。

卷229_18 「云安九日，郑十八携酒陪诸公宴」杜甫
　　寒花开已尽，菊蕊独盈枝。旧摘人频异，轻香酒暂随。
　　地偏初衣夹，山拥更登危。万国皆戎马，酣歌泪欲垂。

卷229_19 「答郑十七郎一绝」杜甫
　　雨后过畦润，花残步屐迟。把文惊小陆，好客见当时。

卷229_20 「将晓二首」杜甫
　　石城除击柝，铁锁欲开关。鼓角悲荒塞，星河落曙山。
　　巴人常小梗，蜀使动无还。垂老孤帆色，飘飘犯百蛮。
　　军吏回官烛，舟人自楚歌。寒沙蒙薄雾，落月去清波。
　　壮惜身名晚，衰惭应接多。归朝日簪笏，筋力定如何。

卷229_21 「怀锦水居止二首」杜甫
　　军旅西征僻，风尘战伐多。犹闻蜀父老，不忘舜讴歌。
　　天险终难立，柴门岂重过。朝朝巫峡水，远逗锦江波。
　　万里桥南宅，百花潭北庄。层轩皆面水，老树饱经霜。
　　雪岭界天白，锦城曛日黄。惜哉形胜地，回首一茫茫。

卷229_22 「子规」杜甫
　　峡里云安县，江楼翼瓦齐。两边山木合，终日子规啼。
　　眇眇春风见，萧萧夜色凄。客愁那听此，故作傍人低。

卷229_23 「立春」杜甫
　　春日春盘细生菜，忽忆两京梅发时。盘出高门行白玉，
　　菜传纤手送青丝。巫峡寒江那对眼，杜陵远客不胜悲。
　　此身未知归定处，呼儿觅纸一题诗。

卷229_24 「漫成一绝」杜甫
　　江月去人只数尺，风灯照夜欲三更。
　　沙头宿鹭联拳静，船尾跳鱼拨剌鸣。

卷229_25 「老病」杜甫
　　老病巫山里，稽留楚客中。药残他日裹，花发去年丛。
　　夜足沾沙雨，春多逆水风。合分双赐笔，犹作一飘蓬。

卷229_26 「南楚」杜甫
　　南楚青春异，暄寒早早分。无名江上草，随意岭头云。
　　正月蜂相见，非时鸟共闻。杖藜妨跃马，不是故离群。

卷229_27 「寄常征君」杜甫
　　白水青山空复春，征君晚节傍风尘。楚妃堂上色殊众，
　　海鹤阶前鸣向人。万事纠纷犹绝粒，一官羁绊实藏身。
　　开州入夏知凉冷，不似云安毒热新。

卷229_28 「寄岑嘉州（州据蜀江外）」杜甫
　　不见故人十年馀，不道故人无素书。愿逢颜色关塞远，
　　岂意出守江城居。外江三峡且相接，斗酒新诗终日疏。
　　谢脁每篇堪讽诵，冯唐已老听吹嘘。泊船秋夜经春草，
　　伏枕青枫限玉除。眼前所寄选何物，赠子云安双鲤鱼。

卷229_29 「移居夔州郭」杜甫
　　伏枕云安县，迁居白帝城。春知催柳别，江与放船清。
　　农事闻人说，山光见鸟情。禹功饶断石，且就土微平。

卷229_30 「船下夔州郭宿，雨湿不得上岸，别王十二判官」杜甫
　　依沙宿舸船，石濑月娟娟。风起春灯乱，江鸣夜雨悬。
　　晨钟云外湿，胜地石堂烟。柔橹轻鸥外，含凄觉汝贤。

卷229_31 「雨不绝」杜甫
　　鸣雨既过渐细微，映空摇飏如丝飞。阶前短草泥不乱，
　　院里长条风乍稀。舞石旋应将乳子，行云莫自湿仙衣。
　　眼边江舸何匆促，未待安流逆浪归。

卷229_32 「崔评事弟许相迎不到应虑老夫见泥雨…必愆佳期走笔戏简」杜甫
　　江阁要宾许马迎，午时起坐自天明。浮云不负青春色，
　　细雨何孤白帝城。身过花间沾湿好，醉于马上往来轻。
　　虚疑皓首冲泥怯，实少银鞍傍险行。

卷229_33 「宿江边阁（即后西阁）」杜甫
　　暝色延山径，高斋次水门。薄云岩际宿，孤月浪中翻。
　　鹳鹤追飞静，豺狼得食喧。不眠忧战伐，无力正乾坤。

卷229_34 「夜宿西阁，晓呈元二十一曹长」杜甫
　　城暗更筹急，楼高雨雪微。稍通绡幕霁，远带玉绳稀。
　　门鹊晨光起，墙乌宿处飞。寒江流甚细，有意待人归。

卷229_35 「西阁口号（呈元二十一）」杜甫
　　山木抱云稠，寒江绕上头。雪崖才变石，风幔不依楼。
　　社稷堪流涕，安危在运筹。看君话王室，感动几销忧。

卷229_36 「西阁雨望」杜甫
　　楼雨沾云幔，山寒著水城。径添沙面出，湍减石棱生。
　　菊蕊凄疏放，松林驻远情。滂沱朱槛湿，万虑傍檐楹。

卷229_37 「不离西阁二首」杜甫
　　江柳非时发，江花冷色频。地偏应有瘴，腊近已含春。
　　失学从愚子，无家住老身。不知西阁意，肯别定留人。
　　西阁从人别，人今亦故亭。江云飘素练，石壁断空青。
　　沧海先迎日，银河倒列星。平生耽胜事，吁骇始初经。

卷229_38 「西阁三度期大昌严明府同宿不到」杜甫
　　问子能来宿，今疑索故要。匣琴虚夜夜，手板自朝朝。
　　金吼霜钟彻，花催腊炬销。早凫江槛底，双影漫飘飖.

卷229_39 「西阁二首」杜甫
　　巫山小摇落，碧色见松林。百鸟各相命，孤云无自心。
　　层轩俯江壁，要路亦高深。朱绂犹纱帽，新诗近玉琴。
　　功名不早立，衰病谢知音。哀世非王粲，终然学越吟。
　　懒心似江水，日夜向沧洲。不道含香贱，其如镊白休。
　　经过调碧柳，萧索倚朱楼。毕娶何时竟，消中得自由。
　　豪华看古往，服食寄冥搜。诗尽人间兴，兼须入海求。

卷229_40 「阁夜」杜甫
　　岁暮阴阳催短景，天涯霜雪霁寒宵。五更鼓角声悲壮，
　　三峡星河影动摇。野哭几家闻战伐，夷歌数处起渔樵。
　　卧龙跃马终黄土，人事依依漫寂寥。

卷229_41 「西阁夜」杜甫
　　恍惚寒山暮，逶迤白雾昏。山虚风落石，楼静月侵门。
　　击柝可怜子，无衣何处村。时危关百虑，盗贼尔犹存。

卷229_42 「瀼西寒望」杜甫
　　水色含群动，朝光切太虚。年侵频怅望，兴远一萧疏。
　　猿挂时相学，鸥行炯自如。瞿唐春欲至，定卜瀼西居。

卷229_43 「入宅三首（大历二年春，甫自西阁迁赤甲）」杜甫
　　奔峭背赤甲，断崖当白盐。客居愧迁次，春酒渐多添。
　　花亚欲移竹，鸟窥新卷帘。衰年不敢恨，胜概欲相兼。
　　乱后居难定，春归客未还。水生鱼复浦，云暖麝香山。
　　半顶梳头白，过眉拄杖斑。相看多使者，一一问函关。
　　宋玉归州宅，云通白帝城。吾人淹老病，旅食岂才名。
　　峡口风常急，江流气不平。只应与儿子，飘转任浮生。

卷229_44 「赤甲」杜甫
　　卜居赤甲迁居新，两见巫山楚水春。炙背可以献天子，
　　美芹由来知野人。荆州郑薛寄书近，蜀客郗岑非我邻。
　　笑接郎中评事饮，病从深酌道吾真。

卷229_45 「卜居」杜甫
　　归羡辽东鹤，吟同楚执珪。未成游碧海，著处觅丹梯。
　　云障宽江左，春耕破瀼西。桃红客若至，定似昔人迷。

卷229_46 「暮春题瀼西新赁草屋五首」杜甫
　　久嗟三峡客，再与暮春期。百舌欲无语，繁花能几时。
　　谷虚云气薄，波乱日华迟。战伐何由定，哀伤不在兹。
　　此邦千树橘，不见比封君。养拙干戈际，全生麋鹿群。
　　畏人江北草，旅食瀼西云。万里巴渝曲，三年实饱闻。
　　彩云阴复白，锦树晓来青。身世双蓬鬓，乾坤一草亭。
　　哀歌时自短，醉舞为谁醒。细雨荷锄立，江猿吟翠屏。
　　壮年学书剑，他日委泥沙。事主非无禄，浮生即有涯。
　　高斋依药饵，绝域改春华。丧乱丹心破，王臣未一家。
　　欲陈济世策，已老尚书郎。未息豺虎斗，空惭鸳鹭行。
　　时危人事急，风逆羽毛伤。落日悲江汉，中宵泪满床。

卷229_47 「园」杜甫
　　仲夏流多水，清晨向小园。碧溪摇艇阔，朱果烂枝繁。
　　始为江山静，终防市井喧。畦蔬绕茅屋，自足媚盘餐。

卷229_48 「竖子至」杜甫
　　楂梨且缀碧，梅杏半传黄。小子幽园至，轻笼熟柰香。
　　山风犹满把，野露及新尝。欲寄江湖客，提携日月长。

卷229_49 「示獠奴阿段」杜甫
　　山木苍苍落日曛，竹竿褭褭细泉分。郡人入夜争馀沥，
　　竖子寻源独不闻。病渴三更回白首，传声一注湿青云。
　　曾惊陶侃胡奴异，怪尔常穿虎豹群。

卷229_50 「秋野五首」杜甫
　　秋野日疏芜，寒江动碧虚。系舟蛮井络，卜宅楚村墟。
　　枣熟从人打，葵荒欲自锄。盘餐老夫食，分减及溪鱼。
　　易识浮生理，难教一物违。水深鱼极乐，林茂鸟知归。
　　吾老甘贫病，荣华有是非。秋风吹几杖，不厌此山薇。
　　礼乐攻吾短，山林引兴长。掉头纱帽仄，曝背竹书光。
　　风落收松子，天寒割蜜房。稀疏小红翠，驻屐近微香。
　　远岸秋沙白，连山晚照红。潜鳞输骇浪，归翼会高风。
　　砧响家家发，樵声个个同。飞霜任青女，赐被隔南宫。
　　身许麒麟画，年衰鸳鹭群。大江秋易盛，空峡夜多闻。
　　径隐千重石，帆留一片云。儿童解蛮语，不必作参军。

卷229_51 「溪上」杜甫
　　峡内淹留客，溪边四五家。古苔生迮地，秋竹隐疏花。
　　塞俗人无井，山田饭有沙。西江使船至，时复问京华。

卷229_52 「树间」杜甫
　　岑寂双甘树，婆娑一院香。交柯低几杖，垂实碍衣裳。
　　满岁如松碧，同时待菊黄。几回沾叶露，乘月坐胡床。

卷229_53 「课小竖鉏斫舍北果林，枝蔓荒秽，净讫移床三首」杜甫
　　病枕依茅栋，荒鉏净果林。背堂资僻远，在野兴清深。
　　山雉防求敌，江猿应独吟。泄云高不去，隐几亦无心。
　　众壑生寒早，长林卷雾齐。青虫悬就日，朱果落封泥。
　　薄俗防人面，全身学马蹄。吟诗坐回首，随意葛巾低。
　　篱弱门何向，沙虚岸只摧。日斜鱼更食，客散鸟还来。
　　寒水光难定，秋山响易哀。天涯稍曛黑，倚杖更裴回。

卷229_54 「寒雨朝行视园树」杜甫
　　柴门杂树向千株，丹橘黄甘此地无。江上今朝寒雨歇，
　　篱中秀色画屏纡。桃蹊李径年虽故，栀子红椒艳复殊。
　　锁石藤稍元自落，倚天松骨见来枯。林香出实垂将尽，
　　叶蒂辞枝不重苏。爱日恩光蒙借贷，清霜杀气得忧虞。
　　衰颜更觅藜床坐，缓步仍须竹杖扶。散骑未知云阁处，
　　啼猿僻在楚山隅。

卷229_55 「季秋江村」杜甫
　　乔木村墟古，疏篱野蔓悬。清琴将暇日，白首望霜天。
　　登俎黄甘重，支床锦石圆。远游虽寂寞，难见此山川。

卷229_56 「小园」杜甫
　　由来巫峡水，本自楚人家。客病留因药，春深买为花。
　　秋庭风落果，瀼岸雨颓沙。问俗营寒事，将诗待物华。

卷229_57 「自瀼西荆扉且移居东屯茅屋四首」杜甫
　　白盐危峤北，赤甲古城东。平地一川稳，高山四面同。
　　烟霜凄野日，粳稻熟天风。人事伤蓬转，吾将守桂丛。
　　东屯复瀼西，一种住青溪。来往皆茅屋，淹留为稻畦。
　　市喧宜近利，林僻此无蹊。若访衰翁语，须令剩客迷。
　　道北冯都使，高斋见一川。子能渠细石，吾亦沼清泉。
　　枕带还相似，柴荆即有焉。斫畬应费日，解缆不知年。
　　牢落西江外，参差北户间。久游巴子国，卧病楚人山。
　　幽独移佳境，清深隔远关。寒空见鸳鹭，回首忆朝班。

卷229_58 「茅堂检校收稻二首」杜甫
　　香稻三秋末，平田百顷间。喜无多屋宇，幸不碍云山。
　　御夹侵寒气，尝新破旅颜。红鲜终日有，玉粒未吾悭。
　　稻米炊能白，秋葵煮复新。谁云滑易饱，老藉软俱匀。
　　种幸房州熟，苗同伊阙春。无劳映渠碗，自有色如银。

卷229_59 「东屯月夜」杜甫
　　抱疾漂萍老，防边旧谷屯。春农亲异俗，岁月在衡门。
　　青女霜枫重，黄牛峡水喧。泥留虎斗迹，月挂客愁村。
　　乔木澄稀影，轻云倚细根。数惊闻雀噪，暂睡想猿蹲。
　　日转东方白，风来北斗昏。天寒不成寝，无梦寄归魂。

卷229_60 「东屯北崦」杜甫
　　盗贼浮生困，诛求异俗贫。空村惟见鸟，落日未逢人。
　　步壑风吹面，看松露滴身。远山回白首，战地有黄尘。

卷229_61 「从驿次草堂复至东屯二首」杜甫
　　峡内归田客，江边借马骑。非寻戴安道，似向习家池。
　　峡险风烟僻，天寒橘柚垂。筑场看敛积，一学楚人为。
　　短景难高卧，衰年强此身。山家蒸栗暖，野饭谢麋新。
　　世路知交薄，门庭畏客频。牧童斯在眼，田父实为邻。

卷229_62 「暂往白帝复还东屯」杜甫
　　复作归田去，犹残获稻功。筑场怜穴蚁，拾穗许村童。
　　落杵光辉白，除芒子粒红。加餐可扶老，仓庾慰飘蓬。

卷229_63 「刈稻了咏怀」杜甫
　　稻获空云水，川平对石门。寒风疏落木，旭日散鸡豚。
　　野哭初闻战，樵歌稍出村。无家问消息，作客信乾坤。

卷229_64 「上白帝城（公孙述僭位于此，自称白帝）」杜甫
　　城峻随天壁，楼高更女墙。江流思夏后，风至忆襄王。
　　老去闻悲角，人扶报夕阳。公孙初恃险，跃马意何长。

卷229_65 「上白帝城二首」杜甫
　　江城含变态，一上一回新。天欲今朝雨，山归万古春。
　　英雄馀事业，衰迈久风尘。取醉他乡客，相逢故国人。
　　兵戈犹拥蜀，赋敛强输秦。不是烦形胜，深惭畏损神。
　　白帝空祠庙，孤云自往来。江山城宛转，栋宇客裴回。
　　勇略今何在，当年亦壮哉。后人将酒肉，虚殿日尘埃。
　　谷鸟鸣还过，林花落又开。多惭病无力，骑马入青苔。

卷229_66 「武侯庙（庙在白帝西郊）」杜甫
　　遗庙丹青落，空山草木长。犹闻辞后主，不复卧南阳。

卷229_67 「八阵图」杜甫
　　功盖三分国，名高八阵图。江流石不转，遗恨失吞吴。

卷229_68 「谒先主庙（刘昭烈庙在奉节县东六里）」杜甫
　　惨淡风云会，乘时各有人。力侔分社稷，志屈偃经纶。
　　复汉留长策，中原仗老臣。杂耕心未已，欧血事酸辛。
　　霸气西南歇，雄图历数屯。锦江元过楚，剑阁复通秦。
　　旧俗存祠庙，空山立鬼神。虚檐交鸟道，枯木半龙鳞。
　　竹送清溪月，苔移玉座春。闾阎儿女换，歌舞岁时新。
　　绝域归舟远，荒城系马频。如何对摇落，况乃久风尘。
　　孰与关张并，功临耿邓亲。应天才不小，得士契无邻。
　　迟暮堪帷幄，飘零且钓缗。向来忧国泪，寂寞洒衣巾。

卷229_69 「白盐山（白盐崖高千馀丈，在州城东十七里）」杜甫
　　卓立群峰外，蟠根积水边。他皆任厚地，尔独近高天。
　　白榜千家邑，清秋万估船。词人取佳句，刻画竟谁传。

卷229_70 「滟滪堆」杜甫
　　巨积水中央，江寒出水长。沈牛答云雨，如马戒舟航。
　　天意存倾覆，神功接混茫。干戈连解缆，行止忆垂堂。

卷229_71 「滟滪」杜甫
　　滟滪既没孤根深，西来水多愁太阴。江天漠漠鸟双去，
　　风雨时时龙一吟。舟人渔子歌回首，估客胡商泪满襟。
　　寄语舟航恶年少，休翻盐井横黄金。

卷229_72 「白帝」杜甫
　　白帝城中云出门，白帝城下雨翻盆。高江急峡雷霆斗，
　　翠木苍藤日月昏。戎马不如归马逸，千家今有百家存。
　　哀哀寡妇诛求尽，恸哭秋原何处村。

卷229_73 「白帝城楼」杜甫
　　江度寒山阁，城高绝塞楼。翠屏宜晚对，白谷会深游。
　　急急能鸣雁，轻轻不下鸥。彝陵春色起，渐拟放扁舟。

卷229_74 「晓望白帝城盐山」杜甫
　　徐步移班杖，看山仰白头。翠深开断壁，红远结飞楼。
　　日出清江望，暄和散旅愁。春城见松雪，始拟进归舟。

卷229_75 「白帝城最高楼」杜甫
　　城尖径昃旌旆愁，独立缥缈之飞楼。峡坼云霾龙虎卧，
　　江清日抱鼋鼍游。扶桑西枝对断石，弱水东影随长流。
　　杖藜叹世者谁子，泣血迸空回白头。

卷229_76 「白帝楼」杜甫
　　漠漠虚无里，连连睥睨侵。楼光去日远，峡影入江深。
　　腊破思端绮，春归待一金。去年梅柳意，还欲搅边心。

卷229_77 「陪诸公上白帝城宴越公堂之作（越公杨素所建）」杜甫
　　此堂存古制，城上俯江郊。落构垂云雨，荒阶蔓草茅。
　　柱穿蜂溜蜜，栈缺燕添巢。坐接春杯气，心伤艳蕊梢。
　　英灵如过隙，宴衎愿投胶。莫问东流水，生涯未即抛。

卷229_78 「峡隘」杜甫
　　闻说江陵府，云沙静眇然。白鱼如切玉，朱橘不论钱。
　　水有远湖树，人今何处船。青山各在眼，却望峡中天。

卷229_79 「诸葛庙」杜甫
　　久游巴子国，屡入武侯祠。竹日斜虚寝，溪风满薄帷。
　　君臣当共济，贤圣亦同时。翊戴归先主，并吞更出师。
　　虫蛇穿画壁，巫觋醉蛛丝。欻忆吟梁父，躬耕也未迟。

卷229_80 「峡口二首」杜甫
　　峡口大江间，西南控百蛮。城欹连粉堞，岸断更青山。
　　开辟多天险，防隅一水关。乱离闻鼓角，秋气动衰颜。
　　时清关失险，世乱戟如林。去矣英雄事，荒哉割据心。
　　芦花留客晚，枫树坐猿深。疲苶烦亲故，诸侯数赐金。

卷229_81 「天池」杜甫
　　天池马不到，岚壁鸟才通。百顷青云杪，层波白石中。
　　郁纡腾秀气，萧瑟浸寒空。直对巫山出，兼疑夏禹功。
　　鱼龙开辟有，菱芡古今同。闻道奔雷黑，初看浴日红。
　　飘零神女雨，断续楚王风。欲问支机石，如临献宝宫。
　　九秋惊雁序，万里狎渔翁。更是无人处，诛茅任薄躬。

卷229_82 「瞿塘两崖」杜甫
　　三峡传何处，双崖壮此门。入天犹石色，穿水忽云根。
　　猱玃须髯古，蛟龙窟宅尊。羲和冬驭近，愁畏日车翻。

卷229_83 「夔州歌十绝句」杜甫
　　中巴之东巴东山，江水开辟流其间。
　　白帝高为三峡镇，夔州险过百牢关。
　　白帝夔州各异城，蜀江楚峡混殊名。
　　英雄割据非天意，霸主并吞在物情。
　　群雄竞起问前朝，王者无外见今朝。
　　比讶渔阳结怨恨，元听舜日旧箫韶。
　　赤甲白盐俱刺天，闾阎缭绕接山巅。
　　枫林橘树丹青合，复道重楼锦绣悬。
　　瀼东瀼西一万家，江北江南春冬花。
　　背飞鹤子遗琼蕊，相趁凫雏入蒋牙。
　　东屯稻畦一百顷，北有涧水通青苗。
　　晴浴狎鸥分处处，雨随神女下朝朝。
　　蜀麻吴盐自古通，万斛之舟行若风。
　　长年三老长歌里，白昼摊钱高浪中。
　　忆昔咸阳都市合，山水之图张卖时。
　　巫峡曾经宝屏见，楚宫犹对碧峰疑。
　　武侯祠堂不可忘，中有松柏参天长。
　　干戈满地客愁破，云日如火炎天凉。
　　阆风玄圃与蓬壶，中有高堂天下无。
　　借问夔州压何处，峡门江腹拥城隅。

卷229_84 「上卿翁请修武侯庙，遗像缺落，时崔卿权夔州」杜甫
　　大贤为政即多闻，刺史真符不必分。
　　尚有西郊诸葛庙，卧龙无首对江濆。

　　　　　　　　　　　　　　　　

卷二百三十

卷230_1 「偶题」杜甫
　　文章千古事，得失寸心知。作者皆殊列，名声岂浪垂。
　　骚人嗟不见，汉道盛于斯。前辈飞腾入，馀波绮丽为。
　　后贤兼旧列，历代各清规。法自儒家有，心从弱岁疲。
　　永怀江左逸，多病邺中奇。騄骥皆良马，骐驎带好儿。
　　车轮徒已斫，堂构惜仍亏。漫作潜夫论，虚传幼妇碑。
　　缘情慰漂荡，抱疾屡迁移。经济惭长策，飞栖假一枝。
　　尘沙傍蜂虿，江峡绕蛟螭。萧瑟唐虞远，联翩楚汉危。
　　圣朝兼盗贼，异俗更喧卑。郁郁星辰剑，苍苍云雨池。
　　两都开幕府，万宇插军麾。南海残铜柱，东风避月支。
　　音书恨乌鹊，号怒怪熊罴。稼穑分诗兴，柴荆学土宜。
　　故山迷白阁，秋水隐黄陂。不敢要佳句，愁来赋别离。

卷230_2 「秋兴八首」杜甫
　　玉露凋伤枫树林，巫山巫峡气萧森。江间波浪兼天涌，
　　塞上风云接地阴。丛菊两开他日泪，孤舟一系故园心。
　　寒衣处处催刀尺，白帝城高急暮砧。
　　夔府孤城落日斜，每依南斗望京华。听猿实下三声泪，
　　奉使虚随八月查。画省香炉违伏枕，山楼粉堞隐悲笳。
　　请看石上藤萝月，已映洲前芦荻花。
　　千家山郭静朝晖，一日江楼坐翠微。信宿渔人还泛泛，
　　清秋燕子故飞飞。匡衡抗疏功名薄，刘向传经心事违。
　　同学少年多不贱，五陵衣马自轻肥。
　　闻道长安似弈棋，百年世事不胜悲。王侯第宅皆新主，
　　文武衣冠异昔时。直北关山金鼓振，征西车马羽书迟。
　　鱼龙寂寞秋江冷，故国平居有所思。
　　蓬莱宫阙对南山，承露金茎霄汉间。西望瑶池降王母，
　　东来紫气满函关。云移雉尾开宫扇，日绕龙鳞识圣颜。
　　一卧沧江惊岁晚，几回青琐照朝班。
　　瞿唐峡口曲江头，万里风烟接素秋。花萼夹城通御气，
　　芙蓉小苑入边愁。朱帘绣柱围黄鹤，锦缆牙樯起白鸥。
　　回首可怜歌舞地，秦中自古帝王州。
　　昆明池水汉时功，武帝旌旗在眼中。织女机丝虚月夜，
　　石鲸鳞甲动秋风。波漂菰米沈云黑，露冷莲房坠粉红。
　　关塞极天唯鸟道，江湖满地一渔翁。
　　昆吾御宿自逶迤，紫阁峰阴入渼陂。香稻啄馀鹦鹉粒，
　　碧梧栖老凤凰枝。佳人拾翠春相问，仙侣同舟晚更移。
　　彩笔昔游干气象，白头吟望苦低垂。

卷230_3 「咏怀古迹五首」杜甫
　　支离东北风尘际，漂泊西南天地间。三峡楼台淹日月，
　　五溪衣服共云山。羯胡事主终无赖，词客哀时且未还。
　　庾信平生最萧瑟，暮年诗赋动江关。
　　摇落深知宋玉悲，风流儒雅亦吾师。怅望千秋一洒泪，
　　萧条异代不同时。江山故宅空文藻，云雨荒台岂梦思。
　　最是楚宫俱泯灭，舟人指点到今疑。
　　群山万壑赴荆门，生长明妃尚有村。一去紫台连朔漠，
　　独留青冢向黄昏。画图省识春风面，环佩空归月夜魂。
　　千载琵琶作胡语，分明怨恨曲中论。
　　蜀主窥吴幸三峡，崩年亦在永安宫。翠华想像空山里，
　　玉殿虚无野寺中。古庙杉松巢水鹤，岁时伏腊走村翁。
　　武侯祠屋常邻近，一体君臣祭祀同。
　　诸葛大名垂宇宙，宗臣遗像肃清高。三分割据纡筹策，
　　万古云霄一羽毛。伯仲之间见伊吕，指挥若定失萧曹。
　　福移汉祚难恢复，志决身歼军务劳。

卷230_4 「诸将五首」杜甫
　　汉朝陵墓对南山，胡虏千秋尚入关。昨日玉鱼蒙葬地，
　　早时金碗出人间。见愁汗马西戎逼，曾闪朱旗北斗殷。
　　多少材官守泾渭，将军且莫破愁颜。
　　韩公本意筑三城，拟绝天骄拔汉旌。岂谓尽烦回纥马，
　　翻然远救朔方兵。胡来不觉潼关隘，龙起犹闻晋水清。
　　独使至尊忧社稷，诸君何以答升平。
　　洛阳宫殿化为烽，休道秦关百二重。沧海未全归禹贡，
　　蓟门何处尽尧封。朝廷衮职虽多预，天下军储不自供。
　　稍喜临边王相国，肯销金甲事春农。
　　回首扶桑铜柱标，冥冥氛祲未全销。越裳翡翠无消息，
　　南海明珠久寂寥。殊锡曾为大司马，总戎皆插侍中貂。
　　炎风朔雪天王地，只在忠臣翊圣朝。
　　锦江春色逐人来，巫峡清秋万壑哀。正忆往时严仆射，
　　共迎中使望乡台。主恩前后三持节，军令分明数举杯。
　　西蜀地形天下险，安危须仗出群材。

卷230_5 「秋日夔府咏怀奉寄郑监李宾客一百韵」杜甫
　　绝塞乌蛮北，孤城白帝边。飘零仍百里，消渴已三年。
　　雄剑鸣开匣，群书满系船。乱离心不展，衰谢日萧然。
　　筋力妻孥问，菁华岁月迁。登临多物色，陶冶赖诗篇。
　　峡束沧江起，岩排石树圆。拂云霾楚气，朝海蹴吴天。
　　煮井为盐速，烧畬度地偏。有时惊叠嶂，何处觅平川。
　　鸂鶒双双舞，猕猿垒垒悬。碧萝长似带，锦石小如钱。
　　春草何曾歇，寒花亦可怜。猎人吹戍火，野店引山泉。
　　唤起搔头急，扶行几屐穿。两京犹薄产，四海绝随肩。
　　幕府初交辟，郎官幸备员。瓜时犹旅寓，萍泛苦夤缘。
　　药饵虚狼藉，秋风洒静便。开襟驱瘴疠，明目扫云烟。
　　高宴诸侯礼，佳人上客前。哀筝伤老大，华屋艳神仙。
　　南内开元曲，常时弟子传。法歌声变转，满座涕潺湲。
　　吊影夔州僻，回肠杜曲煎。即今龙厩水，莫带犬戎膻。
　　耿贾扶王室，萧曹拱御筵。乘威灭蜂虿，戮力效鹰鹯.
　　旧物森犹在，凶徒恶未悛。国须行战伐，人忆止戈鋋.
　　奴仆何知礼，恩荣错与权。胡星一彗孛，黔首遂拘挛。
　　哀痛丝纶切，烦苛法令蠲。业成陈始王，兆喜出于畋。
　　宫禁经纶密，台阶翊戴全。熊罴载吕望，鸿雁美周宣。
　　侧听中兴主，长吟不世贤。音徽一柱数，道里下牢千。
　　郑李光时论，文章并我先。阴何尚清省，沈宋欻联翩。
　　律比昆仑竹，音知燥湿弦。风流俱善价，惬当久忘筌。
　　置驿常如此，登龙盖有焉。虽云隔礼数，不敢坠周旋。
　　高视收人表，虚心味道玄。马来皆汗血，鹤唳必青田。
　　羽翼商山起，蓬莱汉阁连。管宁纱帽净，江令锦袍鲜。
　　东郡时题壁，南湖日扣舷。远游凌绝境，佳句染华笺。
　　每欲孤飞去，徒为百虑牵。生涯已寥落，国步乃迍邅。
　　衾枕成芜没，池塘作弃捐。别离忧怛怛，伏腊涕涟涟。
　　露菊班丰镐，秋蔬影涧瀍.共谁论昔事，几处有新阡。
　　富贵空回首，喧争懒著鞭。兵戈尘漠漠，江汉月娟娟。
　　局促看秋燕，萧疏听晚蝉。雕虫蒙记忆，烹鲤问沈绵。
　　卜羡君平杖，偷存子敬毡。囊虚把钗钏，米尽坼花钿。
　　甘子阴凉叶，茅斋八九椽。阵图沙北岸，市暨瀼西巅。
　　羁绊心常折，栖迟病即痊。紫收岷岭芋，白种陆池莲。
　　色好梨胜颊，穰多栗过拳。敕厨唯一味，求饱或三鳣.
　　儿去看鱼笱，人来坐马鞯。缚柴门窄窄，通竹溜涓涓。
　　堑抵公畦棱，村依野庙壖。缺篱将棘拒，倒石赖藤缠。
　　借问频朝谒，何如稳醉眠。谁云行不逮，自觉坐能坚。
　　雾雨银章涩，馨香粉署妍。紫鸾无近远，黄雀任翩翾.
　　困学违从众，明公各勉旃。声华夹宸极，早晚到星躔。
　　恳谏留匡鼎，诸儒引服虔。不逢输鲠直，会是正陶甄。
　　宵旰忧虞轸，黎元疾苦骈。云台终日画，青简为谁编。
　　行路难何有，招寻兴已专。由来具飞楫，暂拟控鸣弦。
　　身许双峰寺，门求七祖禅。落帆追宿昔，衣褐向真诠。
　　安石名高晋，昭王客赴燕。途中非阮籍，查上似张骞。
　　披拂云宁在，淹留景不延。风期终破浪，水怪莫飞涎。
　　他日辞神女，伤春怯杜鹃。淡交随聚散，泽国绕回旋。
　　本自依迦叶，何曾藉偓佺。炉峰生转盼，橘井尚高褰。
　　东走穷归鹤，南征尽跕鸢。晚闻多妙教，卒践塞前愆。
　　顾凯丹青列，头陀琬琰镌。众香深黯黯，几地肃芊芊。
　　勇猛为心极，清羸任体孱。金篦空刮眼，镜象未离铨。

卷230_6 「赠李八秘书别三十韵」杜甫
　　往时中补右，扈跸上元初。反气凌行在，妖星下直庐。
　　六龙瞻汉阙，万骑略姚墟。玄朔回天步，神都忆帝车。
　　一戎才汗马，百姓免为鱼。通籍蟠螭印，差肩列凤舆。
　　事殊迎代邸，喜异赏朱虚。寇盗方归顺，乾坤欲晏如。
　　不才同补衮，奉诏许牵裾。鸳鹭叨云阁，麒麟滞玉除。
　　文园多病后，中散旧交疏。飘泊哀相见，平生意有馀。
　　风烟巫峡远，台榭楚宫虚。触目非论故，新文尚起予。
　　清秋凋碧柳，别浦落红蕖。消息多旗帜，经过叹里闾。
　　战连唇齿国，军急羽毛书。幕府筹频问，山家药正锄。
　　台星入朝谒，使节有吹嘘。西蜀灾长弭，南翁愤始摅。
　　对扬抏士卒，干没费仓储。势藉兵须用，功无礼忽诸。
　　御鞍金騕褭，宫砚玉蟾蜍。拜舞银钩落，恩波锦帕舒。
　　此行非不济，良友昔相于。去旆依颜色，沿流想疾徐。
　　沈绵疲井臼，倚薄似樵渔。乞米烦佳客，钞诗听小胥。
　　杜陵斜晚照，潏水带寒淤。莫话清溪发，萧萧白映梳。

卷230_7 「寄刘峡州伯华使君四十韵」杜甫
　　峡内多云雨，秋来尚郁蒸。远山朝白帝，深水谒彝陵。
　　迟暮嗟为客，西南喜得朋。哀猿更起坐，落雁失飞腾。
　　伏枕思琼树，临轩对玉绳。青松寒不落，碧海阔逾澄。
　　昔岁文为理，群公价尽增。家声同令闻，时论以儒称。
　　太后当朝肃，多才接迹升。翠虚捎魍魉，丹极上鹍鹏。
　　宴引春壶满，恩分夏簟冰。雕章五色笔，紫殿九华灯。
　　学并卢王敏，书偕褚薛能。老兄真不坠，小子独无承。
　　近有风流作，聊从月继征。放蹄知赤骥，捩翅服苍鹰。

卷轴来何晚，襟怀庶可凭。会期吟讽数，益破旅愁凝。
　　雕刻初谁料，纤毫欲自矜。神融蹑飞动，战胜洗侵凌。
　　妙取筌蹄弃，高宜百万层。白头遗恨在，青竹几人登。
　　回首追谈笑，劳歌跼寝兴。年华纷已矣，世故莽相仍。
　　刺史诸侯贵，郎官列宿应。潘生骖阁远，黄霸玺书增。
　　乳rP号攀石，饥鼯诉落藤。药囊亲道士，灰劫问胡僧。
　　凭久乌皮折，簪稀白帽棱。林居看蚁穴，野食行鱼罾。
　　筋力交凋丧，飘零免战兢。皆为百里宰，正似六安丞。
　　姹女萦新裹，丹砂冷旧秤。但求椿寿永，莫虑杞天崩。
　　炼骨调情性，张兵挠棘矜。养生终自惜，伐数必全惩。
　　政术甘疏诞，词场愧服膺。展怀诗诵鲁，割爱酒如渑。
　　咄咄宁书字，冥冥欲避矰.江湖多白鸟，天地有青蝇。

卷230_8 「夔府书怀四十韵」杜甫
　　昔罢河西尉，初兴蓟北师。不才名位晚，敢恨省郎迟。
　　扈圣崆峒日，端居滟滪时。萍流仍汲引，樗散尚恩慈。
　　遂阻云台宿，常怀湛露诗。翠华森远矣，白首飒凄其。
　　拙被林泉滞，生逢酒赋欺。文园终寂寞，汉阁自磷缁。
　　病隔君臣议，惭纡德泽私。扬镳惊主辱，拔剑拨年衰。
　　社稷经纶地，风云际会期。血流纷在眼，涕洒乱交颐。
　　四渎楼船泛，中原鼓角悲。贼壕连白翟，战瓦落丹墀。
　　先帝严灵寝，宗臣切受遗。恒山犹突骑，辽海竞张旗。
　　田父嗟胶漆，行人避蒺藜。总戎存大体，降将饰卑词。
　　楚贡何年绝，尧封旧俗疑。长吁翻北寇，一望卷西夷。
　　不必陪玄圃，超然待具茨。凶兵铸农器，讲殿辟书帷。
　　庙算高难测，天忧实在兹。形容真潦倒，答效莫支持。
　　使者分王命，群公各典司。恐乖均赋敛，不似问疮痍。
　　万里烦供给，孤城最怨思。绿林宁小患，云梦欲难追。
　　即事须尝胆，苍生可察眉。议堂犹集凤，正观是元龟。
　　处处喧飞檄，家家急竞锥。萧车安不定，蜀使下何之。
　　钓濑疏坟籍，耕岩进弈棋。地蒸馀破扇，冬暖更纤絺。
　　豺遘哀登楚，麟伤泣象尼。衣冠迷适越，藻绘忆游睢。
　　赏月延秋桂，倾阳逐露葵。大庭终反朴，京观且僵尸。
　　高枕虚眠昼，哀歌欲和谁。南宫载勋业，凡百慎交绥。

卷230_9 「解闷十二首」杜甫
　　草阁柴扉星散居，浪翻江黑雨飞初。
　　山禽引子哺红果，溪友得钱留白鱼。
　　商胡离别下扬州，忆上西陵故驿楼。
　　为问淮南米贵贱，老夫乘兴欲东流。
　　一辞故国十经秋，每见秋瓜忆故丘。
　　今日南湖采薇蕨，何人为觅郑瓜州。
　　沈范早知何水部，曹刘不待薛郎中。
　　独当省署开文苑，兼泛沧浪学钓翁。
　　李陵苏武是吾师，孟子论文更不疑。
　　一饭未曾留俗客，数篇今见古人诗。
　　复忆襄阳孟浩然，清诗句句尽堪传。
　　即今耆旧无新语，漫钓槎头缩颈鳊。
　　陶冶性灵在底物，新诗改罢自长吟。
　　孰知二谢将能事，颇学阴何苦用心。
　　不见高人王右丞，蓝田丘壑漫寒藤。
　　最传秀句寰区满，未绝风流相国能。
　　先帝贵妃今寂寞，荔枝还复入长安。
　　炎方每续朱樱献，玉座应悲白露团。
　　忆过泸戎摘荔枝，青峰隐映石逶迤。
　　京中旧见无颜色，红颗酸甜只自知。
　　翠瓜碧李沈玉甃，赤梨葡萄寒露成。
　　可怜先不异枝蔓，此物娟娟长远生。
　　侧生野岸及江蒲，不熟丹宫满玉壶。
　　云壑布衣骀背死，劳生重马翠眉须。

卷230_10 「复愁十二首」杜甫
　　人烟生处僻，虎迹过新蹄。野鹘翻窥草，村船逆上溪。
　　钓艇收缗尽，昏鸦接翅归。月生初学扇，云细不成衣。
　　万国尚防寇，故园今若何。昔归相识少，早已战场多。
　　身觉省郎在，家须农事归。年深荒草径，老恐失柴扉。
　　金丝镂箭镞，皂尾制旗竿。一自风尘起，犹嗟行路难。
　　胡虏何曾盛，干戈不肯休。闾阎听小子，谈话觅封侯。
　　贞观铜牙弩，开元锦兽张。花门小前好，此物弃沙场。
　　今日翔麟马，先宜驾鼓车。无劳问河北，诸将觉荣华。
　　任转江淮粟，休添苑囿兵。由来貔虎士，不满凤凰城。
　　江上亦秋色，火云终不移。巫山犹锦树，南国且黄鹂。
　　每恨陶彭泽，无钱对菊花。如今九日至，自觉酒须赊。
　　病减诗仍拙，吟多意有馀。莫看江总老，犹被赏时鱼。

卷230_11 「承闻河北诸道节度入朝欢喜口号绝句十二首」杜甫
　　禄山作逆降天诛，更有思明亦已无。
　　汹汹人寰犹不定，时时斗战欲何须。
　　社稷苍生计必安，蛮夷杂种错相干。
　　周宣汉武今王是，孝子忠臣后代看。
　　喧喧道路多歌谣，河北将军尽入朝。
　　始是乾坤王室正，却交江汉客魂销。
　　不道诸公无表来，茫然庶事遣人猜。
　　拥兵相学干戈锐，使者徒劳百万回。
　　鸣玉锵金尽正臣，修文偃武不无人。
　　兴王会静妖氛气，圣寿宜过一万春。
　　英雄见事若通神，圣哲为心小一身。
　　燕赵休矜出佳丽，宫闱不拟选才人。
　　抱病江天白首郎，空山楼阁暮春光。
　　衣冠是日朝天子，草奏何时入帝乡。
　　澶漫山东一百州，削成如桉抱青丘。
　　苞茅重入归关内，王祭还供尽海头。
　　东逾辽水北滹沱，星象风云喜共和。
　　紫气关临天地阔，黄金台贮俊贤多。
　　渔阳突骑邯郸儿，酒酣并辔金鞭垂。
　　意气即归双阙舞，雄豪复遣五陵知。
　　李相将军拥蓟门，白头虽老赤心存。
　　竟能尽说诸侯入，知有从来天子尊。
　　十二年来多战场，天威已息阵堂堂。
　　神灵汉代中兴主，功业汾阳异姓王。

卷230_12 「喜闻盗贼蕃寇总退口号五首」杜甫
　　萧关陇水入官军，青海黄河卷塞云。
　　北极转愁龙虎气，西戎休纵犬羊群。
　　赞普多教使入秦，数通和好止烟尘。
　　朝廷忽用哥舒将，杀伐虚悲公主亲。
　　崆峒西极过昆仑，驼马由来拥国门。
　　逆气数年吹路断，蕃人闻道渐星奔。
　　勃律天西采玉河，坚昆碧碗最来多。
　　旧随汉使千堆宝，少答胡王万匹罗。
　　今春喜气满乾坤，南北东西拱至尊。
　　大历二年调玉烛，玄元皇帝圣云孙。

卷230_13 「洞房」杜甫
　　洞房环佩冷，玉殿起秋风。秦地应新月，龙池满旧宫。
　　系舟今夜远，清漏往时同。万里黄山北，园陵白露中。

卷230_14 「宿昔」杜甫
　　宿昔青门里，蓬莱仗数移。花娇迎杂树，龙喜出平池。
　　落日留王母，微风倚少儿。宫中行乐秘，少有外人知。

卷230_15 「能画」杜甫
　　能画毛延寿，投壶郭舍人。每蒙天一笑，复似物皆春。
　　政化平如水，皇恩断若神。时时用抵戏，亦未杂风尘。

卷230_16 「斗鸡」杜甫
　　斗鸡初赐锦，舞马既登床。帘下宫人出，楼前御柳长。
　　仙游终一閟，女乐久无香。寂寞骊山道，清秋草木黄。

卷230_17 「鹦鹉（一作翦羽）」杜甫
　　鹦鹉含愁思，聪明忆别离。翠衿浑短尽，红觜漫多知。
　　未有开笼日，空残旧宿枝。世人怜复损，何用羽毛奇。

卷230_18 「历历」杜甫
　　历历开元事，分明在眼前。无端盗贼起，忽已岁时迁。
　　巫峡西江外，秦城北斗边。为郎从白首，卧病数秋天。

卷230_19 「洛阳」杜甫
　　洛阳昔陷没，胡马犯潼关。天子初愁思，都人惨别颜。
　　清笳去宫阙，翠盖出关山。故老仍流涕，龙髯幸再攀。

卷230_20 「骊山」杜甫
　　骊山绝望幸，花萼罢登临。地下无朝烛，人间有赐金。
　　鼎湖龙去远，银海雁飞深。万岁蓬莱日，长悬旧羽林。

卷230_21 「提封」杜甫
　　提封汉天下，万国尚同心。借问悬车守，何如俭德临。
　　时征俊乂入，草窃犬羊侵。愿戒兵犹火，恩加四海深。

卷230_22 「覆舟二首」杜甫
　　巫峡盘涡晓，黔阳贡物秋。丹砂同陨石，翠羽共沉舟。
　　羁使空斜影，龙居閟积流。篙工幸不溺，俄顷逐轻鸥。
　　竹宫时望拜，桂馆或求仙。姹女临波日，神光照夜年。
　　徒闻斩蛟剑，无复爨犀船。使者随秋色，迢迢独上天。

卷230_23 「垂白（一作白首）」杜甫
　　垂白冯唐老，清秋宋玉悲。江喧长少睡，楼迥独移时。
　　多难身何补，无家病不辞。甘从千日醉，未许七哀诗。

卷230_24 「草阁」杜甫
　　草阁临无地，柴扉永不关。鱼龙回夜水，星月动秋山。
　　久露清初湿，高云薄未还。泛舟惭小妇，飘泊损红颜。

卷230_25 「江月」杜甫
　　江月光于水，高楼思杀人。天边长作客，老去一沾巾。
　　玉露团清影，银河没半轮。谁家挑锦字，灭烛翠眉颦。

卷230_26 「江上」杜甫
　　江上日多雨，萧萧荆楚秋。高风下木叶，永夜揽貂裘。
　　勋业频看镜，行藏独倚楼。时危思报主，衰谢不能休。

卷230_27 「中夜」杜甫
　　中夜江山静，危楼望北辰。长为万里客，有愧百年身。
　　故国风云气，高堂战伐尘。胡雏负恩泽，嗟尔太平人。

卷230_28 「江汉」杜甫
　　江汉思归客，乾坤一腐儒。片云天共远，永夜月同孤。
　　落日心犹壮，秋风病欲疏。古来存老马，不必取长途。

卷230_29 「白露」杜甫
　　白露团甘子，清晨散马蹄。圃开连石树，船渡入江溪。
　　凭几看鱼乐，回鞭急鸟栖。渐知秋实美，幽径恐多蹊。

卷230_30 「孟氏（集有过孟十二仓曹十四主簿兄弟诗）」杜甫
　　孟氏好兄弟，养亲唯小园。承颜胝手足，坐客强盘飧。
　　负米力葵外，读书秋树根。卜邻惭近舍，训子学谁门。

卷230_31 「吾宗（卫仓曹崇简）」杜甫
　　吾宗老孙子，质朴古人风。耕凿安时论，衣冠与世同。
　　在家常早起，忧国愿年丰。语及君臣际，经书满腹中。

卷230_32 「有叹」杜甫
　　壮心久零落，白首寄人间。天下兵常斗，江东客未还。
　　穷猿号雨雪，老马怯关山。武德开元际，苍生岂重攀。

卷230_33 「冬深（一作即日）」杜甫
　　花叶随天意，江溪共石根。早霞随类影，寒水各依痕。
　　易下杨朱泪，难招楚客魂。风涛暮不稳，舍棹宿谁门。

卷230_34 「不寐」杜甫
　　瞿塘夜水黑，城内改更筹。翳翳月沉雾，辉辉星近楼。
　　气衰甘少寐，心弱恨和愁。多垒满山谷，桃源无处求。

卷230_35 「月圆」杜甫
　　孤月当楼满，寒江动夜扉。委波金不定，照席绮逾依。
　　未缺空山静，高悬列宿稀。故园松桂发，万里共清辉。

卷230_36 「中宵」杜甫
　　西阁百寻馀，中宵步绮疏。飞星过水白，落月动沙虚。
　　择木知幽鸟，潜波想巨鱼。亲朋满天地，兵甲少来书。

卷230_37 「遣愁」杜甫
　　养拙蓬为户，茫茫何所开。江通神女馆，地隔望乡台。
　　渐惜容颜老，无由弟妹来。兵戈与人事，回首一悲哀。

卷230_38 「秋清」杜甫
　　高秋苏病气，白发自能梳。药饵憎加减，门庭闷扫除。
　　杖藜还客拜，爱竹遣儿书。十月江平稳，轻舟进所如。

卷230_39 「伤秋」杜甫
　　林僻来人少，山长去鸟微。高秋收画扇，久客掩荆扉。
　　懒慢头时栉，艰难带减围。将军犹汗马，天子尚戎衣。
　　白蒋风飙脆，殷柽晓夜稀。何年减豺虎，似有故园归。

卷230_40 「秋峡」杜甫
　　江涛万古峡，肺气久衰翁。不寐防巴虎，全生狎楚童。
　　衣裳垂素发，门巷落丹枫。常怪商山老，兼存翊赞功。

卷230_41 「南极」杜甫
　　南极青山众，西江白谷分。古城疏落木，荒戍密寒云。
　　岁月蛇常见，风飙虎或闻。近身皆鸟道，殊俗自人群。
　　睥睨登哀柝，矛弧照夕曛。乱离多醉尉，愁杀李将军。

卷230_42 「摇落」杜甫
　　摇落巫山暮，寒江东北流。烟尘多战鼓，风浪少行舟。
　　鹅费羲之墨，貂馀季子裘。长怀报明主，卧病复高秋。

卷230_43 「耳聋」杜甫
　　生年鹖冠子，叹世鹿皮翁。眼复几时暗，耳从前月聋。
　　猿鸣秋泪缺，雀噪晚愁空。黄落惊山树，呼儿问朔风。

卷230_44 「独坐二首」杜甫
　　竟日雨冥冥，双崖洗更青。水花寒落岸，山鸟暮过庭。
　　暖老须燕玉，充饥忆楚萍。胡笳在楼上，哀怨不堪听。
　　白狗斜临北，黄牛更在东。峡云常照夜，江月会兼风。
　　晒药安垂老，应门试小童。亦知行不逮，苦恨耳多聋。

卷230_45 「远游」杜甫
　　江阔浮高栋，云长出断山。尘沙连越巂，风雨暗荆蛮。
　　雁矫衔芦内，猿啼失木间。弊裘苏季子，历国未知还。

卷230_46 「夜（一作秋夜客舍）」杜甫
　　露下天高秋水清，空山独夜旅魂惊。疏灯自照孤帆宿，
　　新月犹悬双杵鸣。南菊再逢人卧病，北书不至雁无情。
　　步蟾倚杖看牛斗，银汉遥应接凤城。

卷230_47 「暮春」杜甫
　　卧病拥塞在峡中，潇湘洞庭虚映空。楚天不断四时雨，
　　巫峡常吹千里风。沙上草阁柳新暗，城边野池莲欲红。
　　暮春鸳鹭立洲渚，挟子翻飞还一丛。

卷230_48 「晴二首」杜甫
　　久雨巫山暗，新晴锦绣文。碧知湖外草，红见海东云。
　　竟日莺相和，摩霄鹤数群。野花干更落，风处急纷纷。
　　啼乌争引子，鸣鹤不归林。下食遭泥去，高飞恨久阴。
　　雨声冲塞尽，日气射江深。回首周南客，驱驰魏阙心。

卷230_49 「雨」杜甫
　　始贺天休雨，还嗟地出雷。骤看浮峡过，密作渡江来。
　　牛马行无色，蛟龙斗不开。干戈盛阴气，未必自阳台。

卷230_50 「月三首」杜甫
　　断续巫山雨，天河此夜新。若无青嶂月，愁杀白头人。
　　魍魉移深树，虾蟆动半轮。故园当北斗，直指照西秦。
　　并照巫山出，新窥楚水清。羁栖愁里见，二十四回明。
　　必验升沉体，如知进退情。不违银汉落，亦伴玉绳横。
　　万里瞿塘峡，春来六上弦。时时开暗室，故故满青天。
　　爽合风襟静，高当泪脸悬。南飞有乌鹊，夜久落江边。

卷230_51 「雨」杜甫
　　万木云深隐，连山雨未开。风扉掩不定，水鸟过仍回。
　　鲛馆如鸣杼，樵舟岂伐枚。清凉破炎毒，衰意欲登台。

卷230_52 「晚晴」杜甫
　　返照斜初彻，浮云薄未归。江虹明远饮，峡雨落馀飞。
　　凫雁终高去，熊罴觉自肥。秋分客尚在，竹露夕微微。

卷230_53 「夜雨」杜甫
　　小雨夜复密，回风吹早秋。野凉侵闭户，江满带维舟。
　　通籍恨多病，为郎忝薄游。天寒出巫峡，醉别仲宣楼。

卷230_54 「更题」杜甫
　　只应踏初雪，骑马发荆州。直怕巫山雨，真伤白帝秋。
　　群公苍玉佩，天子翠云裘。同舍晨趋侍，胡为淹此留。

卷230_55 「归」杜甫
　　束带还骑马，东西却渡船。林中才有地，峡外绝无天。
　　虚白高人静，喧卑俗累牵。他乡悦迟暮，不敢废诗篇。

卷230_56 「返照」杜甫
　　楚王宫北正黄昏，白帝城西过雨痕。返照入江翻石壁，
　　归云拥树失山村。衰年肺病唯高枕，绝塞愁时早闭门。
　　不可久留豺虎乱，南方实有未招魂。

卷230_57 「热三首」杜甫
　　雷霆空霹雳，云雨竟虚无。炎赫衣流汗，低垂气不苏。
　　乞为寒水玉，愿作冷秋菰。何似儿童岁，风凉出舞雩。
　　瘴云终不灭，泸水复西来。闭户人高卧，归林鸟却回。
　　峡中都似火，江上只空雷。想见阴宫雪，风门飒踏开。
　　朱李沈不冷，雕胡炊屡新。将衰骨尽痛，被褐味空频。
　　欻翕炎蒸景，飘摇征戍人。十年可解甲，为尔一沾巾。

卷230_58 「日暮」杜甫
　　牛羊下来久，各已闭柴门。风月自清夜，江山非故园。
　　石泉流暗壁，草露滴秋根。头白灯明里，何须花烬繁。

卷230_59 「八月十五夜月二首」杜甫
　　满目飞明镜，归心折大刀。转蓬行地远，攀桂仰天高。
　　水路疑霜雪，林栖见羽毛。此时瞻白兔，直欲数秋毫。
　　稍下巫山峡，犹衔白帝城。气沈全浦暗，轮仄半楼明。
　　刁斗皆催晓，蟾蜍且自倾。张弓倚残魄，不独汉家营。

卷230_60 「十六夜玩月」杜甫
　　旧挹金波爽，皆传玉露秋。关山随地阔，河汉近人流。
　　谷口樵归唱，孤城笛起愁。巴童浑不寝，半夜有行舟。

卷230_61 「十七夜对月」杜甫
　　秋月仍圆夜，江村独老身。卷帘还照客，倚杖更随人。
　　光射潜虬动，明翻宿鸟频。茅斋依橘柚，清切露华新。

卷230_62 「村雨」杜甫
　　雨声传两夜，寒事飒高秋。挈带看朱绂，开箱睹黑裘。
　　世情只益睡，盗贼敢忘忧。松菊新沾洗，茅斋慰远游。

卷230_63 「雨晴」杜甫
　　雨时山不改，晴罢峡如新。天路看殊俗，秋江思杀人。
　　有猿挥泪尽，无犬附书频。故国愁眉外，长歌欲损神。

卷230_64 「晚晴吴郎见过北舍」杜甫
　　圃畦新雨润，愧子废锄来。竹杖交头拄，柴扉隔径开。
　　欲栖群鸟乱，未去小童催。明日重阳酒，相迎自酦醅。

卷230_65 「暝」杜甫
　　日下四山阴，山庭岚气侵。牛羊归径险，鸟雀聚枝深。
　　正枕当星剑，收书动玉琴。半扉开烛影，欲掩见清砧。

卷230_66 「云」杜甫
　　龙似瞿唐会，江依白帝深。终年常起峡，每夜必通林。
　　收获辞霜渚，分明在夕岑。高斋非一处，秀气豁烦襟。

卷230_67 「月」杜甫
　　四更山吐月，残夜水明楼。尘匣元开镜，风帘自上钩。
　　兔应疑鹤发，蟾亦恋貂裘。斟酌姮娥寡，天寒耐九秋。

卷230_68 「雨四首」杜甫
　　微雨不滑道，断云疏复行。紫崖奔处黑，白鸟去边明。
　　秋日新沾影，寒江旧落声。柴扉临野碓，半得捣香粳。
　　江雨旧无时，天晴忽散丝。暮秋沾物冷，今日过云迟。
　　上马迥休出，看鸥坐不辞。高轩当滟滪，润色静书帷。
　　物色岁将晏，天隅人未归。朔风鸣淅淅，寒雨下霏霏。
　　多病久加饭，衰容新授衣。时危觉凋丧，故旧短书稀。
　　楚雨石苔滋，京华消息迟。山寒青兕叫，江晚白鸥饥。
　　神女花钿落，鲛人织杼悲。繁忧不自整，终日洒如丝。

卷230_69 「夜」杜甫
　　绝岸风威动，寒房烛影微。岭猿霜外宿，江鸟夜深飞。
　　独坐亲雄剑，哀歌叹短衣。烟尘绕阊阖，白首壮心违。

卷230_70 「晨雨」杜甫
　　小雨晨光内，初来叶上闻。雾交才洒地，风逆旋随云。
　　暂起柴荆色，轻沾鸟兽群。麝香山一半，亭午未全分。

卷230_71 「返照」杜甫
　　返照开巫峡，寒空半有无。已低鱼复暗，不尽白盐孤。
　　荻岸如秋水，松门似画图。牛羊识僮仆，既夕应传呼。

卷230_72 「向夕」杜甫
　　畎亩孤城外，江村乱水中。深山催短景，乔木易高风。
　　鹤下云汀近，鸡栖草屋同。琴书散明烛，长夜始堪终。

卷230_73 「晓望」杜甫
　　白帝更声尽，阳台曙色分。高峰寒上日，叠岭宿霾云。
　　地坼江帆隐，天清木叶闻。荆扉对麋鹿，应共尔为群。

卷230_74 「雷」杜甫
　　巫峡中宵动，沧江十月雷。龙蛇不成蛰，天地划争回。
　　却碾空山过，深蟠绝壁来。何须妒云雨，霹雳楚王台。

卷230_75 「雨」杜甫
　　冥冥甲子雨，已度立春时。轻箑烦相向，纤絺恐自疑。
　　烟添才有色，风引更如丝。直觉巫山暮，兼催宋玉悲。

卷230_76 「朝二首」杜甫
　　清旭楚宫南，霜空万岭含。野人时独往，云木晓相参。
　　俊鹘无声过，饥乌下食贪。病身终不动，摇落任江潭。
　　浦帆晨初发，郊扉冷未开。村疏黄叶坠，野静白鸥来。
　　础润休全湿，云晴欲半回。巫山冬可怪，昨夜有奔雷。

卷230_77 「晚」杜甫
　　杖藜寻晚巷，炙背近墙暄。人见幽居僻，吾知拙养尊。
　　朝廷问府主，耕稼学山村。归翼飞栖定，寒灯亦闭门。

卷230_78 「夜二首」杜甫
　　白夜月休弦，灯花半委眠。号山无定鹿，落树有惊蝉。
　　暂忆江东鲙，兼怀雪下船。蛮歌犯星起，空觉在天边。
　　城郭悲笳暮，村墟过翼稀。甲兵年数久，赋敛夜深归。
　　暗树依岩落，明河绕塞微。斗斜人更望，月细鹊休飞。

　　　　　　　　　　　　　　　　

卷二百三十一

卷231_1 「宗武生日」杜甫
　　小子何时见，高秋此日生。自从都邑语，已伴老夫名。
　　诗是吾家事，人传世上情。熟精文选理，休觅彩衣轻。
　　凋瘵筵初秩，欹斜坐不成。流霞分片片，涓滴就徐倾。

卷231_2 「又示宗武」杜甫
　　觅句新知律，摊书解满床。试吟青玉案，莫羡紫罗囊。
　　假日从时饮，明年共我长。应须饱经术，已似爱文章。
　　十五男儿志，三千弟子行。曾参与游夏，达者得升堂。

卷231_3 「熟食日示宗文、宗武」杜甫
　　消渴游江汉，羁栖尚甲兵。几年逢熟食，万里逼清明。
　　松柏邛山路，风花白帝城。汝曹催我老，回首泪纵横。

卷231_4 「又示两儿」杜甫
　　令节成吾老，他时见汝心。浮生看物变，为恨与年深。
　　长葛书难得，江州涕不禁。团圆思弟妹，行坐白头吟。

卷231_5 「社日两篇」杜甫
　　九农成德业，百祀发光辉。报效神如在，馨香旧不违。
　　南翁巴曲醉，北雁塞声微。尚想东方朔，诙谐割肉归。
　　陈平亦分肉，太史竟论功。今日江南老，他时渭北童。
　　欢娱看绝塞，涕泪落秋风。鸳鹭回金阙，谁怜病峡中。

卷231_6 「九日五首」杜甫
　　重阳独酌杯中酒，抱病起登江上台。竹叶于人既无分，
　　菊花从此不须开。殊方日落玄猿哭，旧国霜前白雁来。
　　弟妹萧条各何往，干戈衰谢两相催。
　　旧日重阳日，传杯不放杯。即今蓬鬓改，但愧菊花开。
　　北阙心长恋，西江首独回。茱萸赐朝士，难得一枝来。
　　旧与苏司业，兼随郑广文。采花香泛泛，坐客醉纷纷。
　　野树歌还倚，秋砧醒却闻。欢娱两冥漠，西北有孤云。
　　故里樊川菊，登高素浐源。他时一笑后，今日几人存。
　　巫峡蟠江路，终南对国门。系舟身万里，伏枕泪双痕。
　　为客裁乌帽，从儿具绿尊。佳辰对群盗，愁绝更谁论。

卷231_7 「九日诸人集于林」杜甫
　　九日明朝是，相要旧俗非。老翁难早出，贤客幸知归。
　　旧采黄花剩，新梳白发微。漫看年少乐，忍泪已沾衣。

卷231_8 「大历二年九月三十日」杜甫
　　为客无时了，悲秋向夕终。瘴馀夔子国，霜薄楚王宫。
　　草敌虚岚翠，花禁冷叶红。年年小摇落，不与故园同。

卷231_9 「十月一日」杜甫
　　有瘴非全歇，为冬亦不难。夜郎溪日暖，白帝峡风寒。
　　蒸裹如千室，焦糟幸一柈。兹辰南国重，旧俗自相欢。

卷231_10 「孟冬」杜甫
　　殊俗还多事，方冬变所为。破甘霜落爪，尝稻雪翻匙。
　　巫峡寒都薄，乌蛮瘴远随。终然减滩濑，暂喜息蛟螭。

卷231_11 「冬至」杜甫
　　年年至日长为客，忽忽穷愁泥杀人。江上形容吾独老，
　　天边风俗自相亲。杖藜雪后临丹壑，鸣玉朝来散紫宸。
　　心折此时无一寸，路迷何处见三秦。

卷231_12 「小至」杜甫
　　天时人事日相催，冬至阳生春又来。刺绣五纹添弱线，
　　吹葭六琯动浮灰。岸容待腊将舒柳，山意冲寒欲放梅。
　　云物不殊乡国异，教儿且覆掌中杯。

卷231_13 「览物（一作峡中览物）」杜甫
　　曾为掾吏趋三辅，忆在潼关诗兴多。巫峡忽如瞻华岳，
　　蜀江犹似见黄河。舟中得病移衾枕，洞口经春长薜萝。
　　形胜有馀风土恶，几时回首一高歌。

卷231_14 「忆郑南玭」杜甫
　　郑南伏毒寺，潇洒到江心。石影衔珠阁，泉声带玉琴。
　　风杉曾曙倚，云峤忆春临。万里沧浪外，龙蛇只自深。

卷231_15 「怀灞上游」杜甫
　　怅望东陵道，平生灞上游。春浓停野骑，夜宿敞云楼。
　　离别人谁在，经过老自休。眼前今古意，江汉一归舟。

卷231_16 「愁（强戏为吴体）」杜甫
　　江草日日唤愁生，巫峡泠泠非世情。盘涡鹭浴底心性，
　　独树花发自分明。十年戎马暗万国，异域宾客老孤城。
　　渭水秦山得见否，人经罢病虎纵横。

卷231_17 「昼梦」杜甫
　　二月饶睡昏昏然，不独夜短昼分眠。桃花气暖眼自醉，
　　春渚日落梦相牵。故乡门巷荆棘底，中原君臣豺虎边。
　　安得务农息战斗，普天无吏横索钱。

卷231_18 「览镜呈柏中丞」杜甫
　　渭水流关内，终南在日边。胆销豺虎窟，泪入犬羊天。
　　起晚堪从事，行迟更学仙。镜中衰谢色，万一故人怜。

卷231_19 「即事」杜甫
　　暮春三月巫峡长，皛皛行云浮日光。雷声忽送千峰雨，
　　花气浑如百和香。黄莺过水翻回去，燕子衔泥湿不妨。
　　飞阁卷帘图画里，虚无只少对潇湘。

卷231_20 「即事（一作天畔）」杜甫
　　天畔群山孤草亭，江中风浪雨冥冥。一双白鱼不受钓，
　　三寸黄甘犹自青。多病马卿无日起，穷途阮籍几时醒。
　　未闻细柳散金甲，肠断秦川流浊泾。

卷231_21 「闷」杜甫
　　瘴疠浮三蜀，风云暗百蛮。卷帘唯白水，隐几亦青山。
　　猿捷长难见，鸥轻故不还。无钱从滞客，有镜巧催颜。

卷231_22 「戏作俳谐体遣闷二首」杜甫
　　异俗吁可怪，斯人难并居。家家养乌鬼，顿顿食黄鱼。
　　旧识能为态，新知已暗疏。治生且耕凿，只有不关渠。
　　西历青羌板，南留白帝城。於菟侵客恨，粔籹作人情。
　　瓦卜传神语，畬田费火声。是非何处定，高枕笑浮生。

卷231_23 「得舍弟观书自中都已达江陵，今兹暮春月末…情见乎词」杜甫
　　尔到江陵府，何时到峡州。乱难生有别，聚集病应瘳。
　　飒飒开啼眼，朝朝上水楼。老身须付托，白骨更何忧。

卷231_24 「喜观即到，复题短篇二首」杜甫
　　巫峡千山暗，终南万里春。病中吾见弟，书到汝为人。
　　意答儿童问，来经战伐新。泊船悲喜后，款款话归秦。
　　待尔嗔乌鹊，抛书示鶺鴒.枝间喜不去，原上急曾经。
　　江阁嫌津柳，风帆数驿亭。应论十年事，愁绝始星星。

卷231_25 「舍弟观归蓝田迎新妇，送示两篇」杜甫
　　汝去迎妻子，高秋念却回。即今萤已乱，好与雁同来。
　　东望西江水，南游北户开。卜居期静处，会有故人杯。
　　楚塞难为路，蓝田莫滞留。衣裳判白露，鞍马信清秋。
　　满峡重江水，开帆八月舟。此时同一醉，应在仲宣楼。

卷231_26 「第五弟丰独在江左，近三四载寂无消息，觅使寄此二首」杜甫
　　乱后嗟吾在，羁栖见汝难。草黄骐骥病，沙晚鶺鴒寒。
　　楚设关城险，吴吞水府宽。十年朝夕泪，衣袖不曾干。
　　闻汝依山寺，杭州定越州。风尘淹别日，江汉失清秋。
　　影盖啼猿树，魂飘结蜃楼。明年下春水，东尽白云求。

卷231_27 「舍弟观赴蓝田取妻子到江陵，喜寄三首」杜甫
　　汝迎妻子达荆州，消息真传解我忧。鸿雁影来连峡内，
　　鶺鴒飞急到沙头。峣关险路今虚远，禹凿寒江正稳流。
　　朱绂即当随彩鹢，青春不假报黄牛。
　　马度秦关雪正深，北来肌骨苦寒侵。他乡就我生春色，
　　故国移居见客心。剩欲提携如意舞，喜多行坐白头吟。
　　巡檐索共梅花笑，冷蕊疏枝半不禁。
　　庾信罗含俱有宅，春来秋去作谁家。短墙若在从残草，
　　乔木如存可假花。卜筑应同蒋诩径，为园须似邵平瓜。
　　比年病酒开涓滴，弟劝兄酬何怨嗟。

卷231_28 「江雨有怀郑典设」杜甫
　　春雨暗暗塞峡中，早晚来自楚王宫。乱波分披已打岸，
　　弱云狼藉不禁风。宠光蕙叶与多碧，点注桃花舒小红。
　　谷口子真正忆汝，岸高瀼滑限西东。

卷231_29 「王十五前阁会」杜甫
　　楚岸收新雨，春台引细风。情人来石上，鲜脍出江中。
　　邻舍烦书札，肩舆强老翁。病身虚俊味，何幸饫儿童。

卷231_30 「寄韦有夏郎中」杜甫
　　省郎忧病士，书信有柴胡。饮子频通汗，怀君想报珠。
　　亲知天畔少，药味峡中无。归楫生衣卧，春鸥洗翅呼。
　　犹闻上急水，早作取平途。万里皇华使，为僚记腐儒。

卷231_31 「陪柏中丞观宴将士二首」杜甫
　　极乐三军士，谁知百战场。无私齐绮馔，久坐密金章。
　　醉客沾鹦鹉，佳人指凤凰。几时来翠节，特地引红妆。
　　绣段装檐额，金花帖鼓腰。一夫先舞剑，百戏后歌樵。
　　江树城孤远，云台使寂寥。汉朝频选将，应拜霍嫖姚。

卷231_32 「七月一日题终明府水楼二首」杜甫
　　高栋曾轩已自凉，秋风此日洒衣裳。翛然欲下阴山雪，
　　不去非无汉署香。绝辟过云开锦绣，疏松夹水奏笙簧。
　　看君宜著王乔履，真赐还疑出尚方。
　　宓子弹琴邑宰日，终军弃繻英妙时。承家节操尚不泯，
　　为政风流今在兹。可怜宾客尽倾盖，何处老翁来赋诗。
　　楚江巫峡半云雨，清簟疏帘看弈棋。

卷231_33 「季秋苏五弟缨江楼夜宴崔十三评事、韦少府侄三首」杜甫
　　峡险江惊急，楼高月迥明。一时今夕会，万里故乡情。
　　星落黄姑渚，秋辞白帝城。老人因酒病，坚坐看君倾。
　　明月生长好，浮云薄渐遮。悠悠照边塞，悄悄忆京华。
　　清动杯中物，高随海上查。不眠瞻白兔，百过落乌纱。
　　对月那无酒，登楼况有江。听歌惊白鬓，笑舞拓秋窗。
　　尊蚁添相续，沙鸥并一双。尽怜君醉倒，更觉片心降。

卷231_34 「九月一日过孟十二仓曹、十四主簿兄弟」杜甫
　　藜杖侵寒露，蓬门启曙烟。力稀经树歇，老困拨书眠。
　　秋觉追随尽，来因孝友偏。清谈见滋味，尔辈可忘年。

卷231_35 「过客相寻」杜甫
　　穷老真无事，江山已定居。地幽忘盥栉，客至罢琴书。
　　挂壁移筐果，呼儿问煮鱼。时闻系舟楫，及此问吾庐。

卷231_36 「孟仓曹步趾领新酒酱二物满器见遗老夫」杜甫
　　楚岸通秋屐，胡床面夕畦。藉糟分汁滓，瓮酱落提携。
　　饭粝添香味，朋来有醉泥。理生那免俗，方法报山妻。

卷231_37 「柳司马至」杜甫
　　有使归三峡，相过问两京。函关犹出将，渭水更屯兵。
　　设备邯郸道，和亲逻些城。幽燕唯鸟去，商洛少人行。
　　衰谢身何补，萧条病转婴。霜天到宫阙，恋主寸心明。

卷231_38 「简吴郎司法」杜甫
　　有客乘舸自忠州，遣骑安置瀼西头。古堂本买藉疏豁，
　　借汝迁居停宴游。云石荧荧高叶曙，风江飒飒乱帆秋。
　　却为姻娅过逢地，许坐曾轩数散愁。

卷231_39 「又呈吴郎」杜甫
　　堂前扑枣任西邻，无食无儿一妇人。不为困穷宁有此，
　　只缘恐惧转须亲。即防远客虽多事，使插疏篱却甚真。
　　已诉征求贫到骨，正思戎马泪盈巾。

卷231_40 「覃山人隐居」杜甫
　　南极老人自有星，北山移文谁勒铭。征君已去独松菊，
　　哀壑无光留户庭。予见乱离不得已，子知出处必须经。
　　高车驷马带倾覆，怅望秋天虚翠屏。

卷231_41 「柏学士茅屋」杜甫
　　碧山学士焚银鱼，白马却走身岩居。古人已用三冬足，
　　年少今开万卷馀。晴云满户团倾盖，秋水浮阶溜决渠。
　　富贵必从勤苦得，男儿须读五车书。

卷231_42 「题柏大兄弟山居屋壁二首」杜甫
　　叔父朱门贵，郎君玉树高。山居精典籍，文雅涉风骚。
　　江汉终吾老，云林得尔曹。哀弦绕白雪，未与俗人操。
　　野屋流寒水，山篱带薄云。静应连虎穴，喧已去人群。
　　笔架沾窗雨，书签映隙曛。萧萧千里足，个个五花文。

卷231_43 「戏寄崔评事表侄、苏五表弟、韦大少府诸侄」杜甫
　　隐豹深愁雨，潜龙故起云。泥多仍径曲，心醉阻贤群。
　　忍待江山丽，还披鲍谢文。高楼忆疏豁，秋兴坐氛氲。

卷231_44 「秋日寄题郑监湖上亭三首」杜甫
　　碧草逢春意，沅湘万里秋。池要山简马，月净庾公楼。
　　磨灭馀篇翰，平生一钓舟。高唐寒浪减，仿佛识昭丘。
　　新作湖边宅，远闻宾客过。自须开竹径，谁道避云萝。
　　官序潘生拙，才名贾傅多。舍舟应转地，邻接意如何。
　　暂阻蓬莱阁，终为江海人。挥金应物理，拖玉岂吾身。
　　羹煮秋莼滑，杯迎露菊新。赋诗分气象，佳句莫频频。

卷231_45 「谒真谛寺禅师」杜甫
　　兰若山高处，烟霞嶂几重。冻泉依细石，晴雪落长松。
　　问法看诗忘，观身向酒慵。未能割妻子，卜宅近前峰。

卷231_46 「别崔潩因寄薛据、孟云卿（内弟潩赴湖南幕职）」杜甫
　　志士惜妄动，知深难固辞。如何久磨砺，但取不磷缁。
　　夙夜听忧主，飞腾急济时。荆州过薛孟，为报欲论诗。

卷231_47 「送李八秘书赴杜相公幕」杜甫
　　青帘白舫益州来，巫峡秋涛天地回。石出倒听枫叶下，
　　橹摇背指菊花开。贪趋相府今晨发，恐失佳期后命催。
　　南极一星朝北斗，五云多处是三台。

卷231_48 「巫峡敝庐奉赠侍御四舅别之澧朗」杜甫
　　江城秋日落，山鬼闭门中。行李淹吾舅，诛茅问老翁。
　　赤眉犹世乱，青眼只途穷。传语桃源客，人今出处同。

卷231_49 「奉送十七舅下邵桂」杜甫
　　绝域三冬暮，浮生一病身。感深辞舅氏，别后见何人。
　　缥缈苍梧帝，推迁孟母邻。昏昏阻云水，侧望苦伤神。

卷231_50 「送覃二判官」杜甫
　　先帝弓剑远，小臣馀此生。蹉跎病江汉，不复谒承明。
　　饯尔白头日，永怀丹凤城。迟迟恋屈宋，渺渺卧荆衡。
　　魂断航舸失，天寒沙水清。肺肝若稍愈，亦上赤霄行。

卷231_51 「季夏送乡弟韶陪黄门从叔朝谒」杜甫
　　令弟尚为苍水使，名家莫出杜陵人。比来相国兼安蜀，
　　归赴朝廷已入秦。舍舟策马论兵地，拖玉腰金报主身。
　　莫度清秋吟蟋蟀，早闻黄阁画麒麟。

卷231_52 「送十五弟侍御使蜀」杜甫
　　喜弟文章进，添余别兴牵。数杯巫峡酒，百丈内江船。
　　未息豺狼斗，空催犬马年。归朝多便道，搏击望秋天。

卷231_53 「送田四弟将军将夔州柏中丞命起居江陵节度…郡王卫公幕」杜甫
　　离筵罢多酒，起地发寒塘。回首中丞座，驰笺异姓王。
　　燕辞枫树日，雁度麦城霜。空醉山翁酒，遥怜似葛强。

卷231_54 「送王十六判官」杜甫
　　客下荆南尽，君今复入舟。买薪犹白帝，鸣橹少沙头。
　　衡霍生春早，潇湘共海浮。荒林庾信宅，为仗主人留。

卷231_55 「奉送卿二翁统节度镇军还江陵」杜甫
　　火旗还锦缆，白马出江城。嘹唳吟笳发，萧条别浦清。
　　寒空巫峡曙，落日渭阳明。留滞嗟衰疾，何时见息兵。

卷231_56 「送鲜于万州迁巴州（鲜于炅乃仲通子，有父风）」杜甫
　　京兆先时杰，琳琅照一门。朝廷偏注意，接近与名藩。
　　祖帐排舟数，寒江触石喧。看君妙为政，他日有殊恩。

卷231_57 「寄杜位（顷者与位同在故严尚书幕）」杜甫
　　寒日经檐短，穷猿失木悲。峡中为客恨，江上忆君时。
　　天地身何在，风尘病敢辞。封书两行泪，沾洒裛新诗。

卷231_58 「奉寄李十五秘书二首」杜甫
　　避暑云安县，秋风早下来。暂留鱼复浦，同过楚王台。
　　猿鸟千崖窄，江湖万里开。竹枝歌未好，画舸莫迟回。
　　行李千金赠，衣冠八尺身。飞腾知有策，意度不无神。
　　班秩兼通贵，公侯出异人。玄成负文彩，世业岂沉沦。

卷231_59 「奉送韦中丞之晋赴湖南」杜甫
　　宠渥征黄渐，权宜借寇频。湖南安背水，峡内忆行春。
　　王室仍多故，苍生倚大臣。还将徐孺子，处处待高人。

卷231_60 「送李功曹之荆州充郑侍御判官重赠」杜甫
　　曾闻宋玉宅，每欲到荆州。此地生涯晚，遥悲水国秋。
　　孤城一柱观，落日九江流。使者虽光彩，青枫远自愁。

卷231_61 「送孟十二仓曹赴东京选」杜甫
　　君行别老亲，此去苦家贫。藻镜留连客，江山憔悴人。
　　秋风楚竹冷，夜雪巩梅春。朝夕高堂念，应宜彩服新。

卷231_62 「凭孟仓曹将书觅土娄旧庄」杜甫
　　平居丧乱后，不到洛阳岑。为历云山问，无辞荆棘深。
　　北风黄叶下，南浦白头吟。十载江湖客，茫茫迟暮心。

卷231_63 「别苏徯（赴湖南幕）」杜甫
　　故人有游子，弃掷傍天隅。他日怜才命，居然屈壮图。
　　十年犹塌翼，绝倒为惊吁。消渴今如在，提携愧老夫。
　　岂知台阁旧，先拂凤凰雏。得实翻苍竹，栖枝把翠梧。
　　北辰当宇宙，南岳据江湖。国带风尘色，兵张虎豹符。
　　数论封内事，挥发府中趋。赠尔秦人策，莫鞭辕下驹。

卷231_64 「存殁口号二首」杜甫
　　席谦不见近弹棋，毕曜仍传旧小诗。
　　玉局他年无限笑，白杨今日几人悲。
　　郑公粉绘随长夜，曹霸丹青已白头。
　　天下何曾有山水，人间不解重骅骝。

卷231_65 「奉汉中王手札报韦侍御、萧尊师亡」杜甫
　　秋日萧韦逝，淮王报峡中。少年疑柱史，多术怪仙公。
　　不但时人惜，只应吾道穷。一哀侵疾病，相识自儿童。
　　处处邻家笛，飘飘客子蓬。强吟怀旧赋，已作白头翁。

卷231_66 「哭王彭州抡」杜甫
　　执友惊沦没，斯人已寂寥。新文生沈谢，异骨降松乔。
　　北部初高选，东堂早见招。蛟龙缠倚剑，鸾凤夹吹箫。
　　历职汉庭久，中年胡马骄。兵戈闇两观，宠辱事三朝。
　　蜀路江干窄，彭门地里遥。解龟生碧草，谏猎阻清霄。
　　顷壮戎麾出，叨陪幕府要。将军临气候，猛士塞风飙。
　　井漏泉谁汲，烽疏火不烧。前筹自多暇，隐几接终朝。
　　翠石俄双表，寒松竟后凋。赠诗焉敢坠，染翰欲无聊。
　　再哭经过罢，离魂去住销。之官方玉折，寄葬与萍漂。
　　旷望渥洼道，霏微河汉桥。夫人先即世，令子各清标。
　　巫峡长云雨，秦城近斗杓。冯唐毛发白，归兴日萧萧。

卷231_67 「见萤火」杜甫
　　巫山秋夜萤火飞，帘疏巧入坐人衣。忽惊屋里琴书冷，
　　复乱檐边星宿稀。却绕井阑添个个，偶经花蕊弄辉辉。
　　沧江白发愁看汝，来岁如今归未归。

卷231_68 「吹笛」杜甫
　　吹笛秋山风月清，谁家巧作断肠声。风飘律吕相和切，
　　月傍关山几处明。胡骑中宵堪北走，武陵一曲想南征。
　　故园杨柳今摇落，何得愁中曲尽生。

卷231_69 「孤雁（一作后飞雁）」杜甫
　　孤雁不饮啄，飞鸣声念群。谁怜一片影，相失万重云。
　　望尽似犹见，哀多如更闻。野鸦无意绪，鸣噪自纷纷。

卷231_70 「鸥」杜甫
　　江浦寒鸥戏，无他亦自饶。却思翻玉羽，随意点春苗。
　　雪暗还须浴，风生一任飘。几群沧海上，清影日萧萧。

卷231_71 「猿」杜甫
　　袅袅啼虚壁，萧萧挂冷枝。艰难人不见，隐见尔如知。
　　惯习元从众，全生或用奇。前林腾每及，父子莫相离。

卷231_72 「黄鱼」杜甫
　　日见巴东峡，黄鱼出浪新。脂膏兼饲犬，长大不容身。
　　筒桶相沿久，风雷肯为神。泥沙卷涎沫，回首怪龙鳞。

卷231_73 「白小」杜甫
　　白小群分命，天然二寸鱼。细微沾水族，风俗当园蔬。
　　入肆银花乱，倾箱雪片虚。生成犹拾卵，尽取义何如。

卷231_74 「麂」杜甫
　　永与清溪别，蒙将玉馔俱。无才逐仙隐，不敢恨庖厨。
　　乱世轻全物，微声及祸枢。衣冠兼盗贼，饕餮用斯须。

卷231_75 「鸡」杜甫
　　纪德名标五，初鸣度必三。殊方听有异，失次晓无惭。
　　问俗人情似，充庖尔辈堪。气交亭育际，巫峡漏司南。

卷231_76 「玉腕骝（江陵节度卫公马也）」杜甫
　　闻说荆南马，尚书玉腕骝。顿骖飘赤汗，跼蹐顾长楸。
　　胡虏三年入，乾坤一战收。举鞭如有问，欲伴习池游。

卷231_77 「见王监兵马使说近山有白黑二鹰罗者久取竟未…请余赋诗」杜甫
　　雪飞玉立尽清秋，不惜奇毛恣远游。在野只教心力破，
　　千人何事网罗求。一生自猎知无敌，百中争能耻下鞲。
　　鹏碍九天须却避，兔藏三穴莫深忧。
　　黑鹰不省人间有，度海疑从北极来。正翮抟风超紫塞，
　　立冬几夜宿阳台。虞罗自各虚施巧，春雁同归必见猜。
　　万里寒空只一日，金眸玉爪不凡材。

　　　　　　　　　　　　　　　　

卷二百三十二

卷232_1 「太岁日」杜甫
　　楚岸行将老，巫山坐复春。病多犹是客，谋拙竟何人。
　　阊阖开黄道，衣冠拜紫宸。荣光悬日月，赐与出金银。
　　愁寂鸳行断，参差虎穴邻。西江元下蜀，北斗故临秦。
　　散地逾高枕，生涯脱要津。天边梅柳树，相见几回新。

卷232_2 「元日示宗武」杜甫
　　汝啼吾手战，吾笑汝身长。处处逢正月，迢迢滞远方。
　　飘零还柏酒，衰病只藜床。训喻青衿子，名惭白首郎。
　　赋诗犹落笔，献寿更称觞。不见江东弟，高歌泪数行。

卷232_3 「远怀舍弟颖、观等」杜甫
　　阳翟空知处，荆南近得书。积年仍远别，多难不安居。
　　江汉春风起，冰霜昨夜除。云天犹错莫，花萼尚萧疏。
　　对酒都疑梦，吟诗正忆渠。旧时元日会，乡党羡吾庐。

卷232_4 「续得观书，迎就当阳居止，正月中旬定出三峡」杜甫
　　自汝到荆府，书来数唤吾。颂椒添讽咏，禁火卜欢娱。
　　舟楫因人动，形骸用杖扶。天旋夔子国，春近岳阳湖。
　　发日排南喜，伤神散北吁。飞鸣还接翅，行序密衔芦。
　　俗薄江山好，时危草木苏。冯唐虽晚达，终觊在皇都。

卷232_5 「将别巫峡，赠南卿兄瀼西果园四十亩」杜甫
　　苔竹素所好，萍蓬无定居。远游长儿子，几地别林庐。
　　杂蕊红相对，他时锦不如。具舟将出峡，巡圃念携锄。
　　正月喧莺末，兹辰放鹢初。雪篱梅可折，风榭柳微舒。
　　托赠卿家有，因歌野兴疏。残生逗江汉，何处狎樵渔。

卷232_6 「送大理封主簿五郎亲事不合却赴通州主簿前阆…亲事遂停」杜甫
　　禁脔去东床，趋庭赴北堂。风波空远涉，琴瑟几虚张。
　　渥水出骐骥，昆山生凤凰。两家诚款款，中道许苍苍。
　　颇谓秦晋匹，从来王谢郎。青春动才调，白首缺辉光。
　　玉润终孤立，珠明得暗藏。馀寒折花卉，恨别满江乡。

卷232_7 「人日两篇」杜甫
　　元日到人日，未有不阴时。冰雪莺难至，春寒花较迟。
　　云随白水落，风振紫山悲。蓬鬓稀疏久，无劳比素丝。
　　此日此时人共得，一谈一笑俗相看。尊前柏叶休随酒，
　　胜里金花巧耐寒。佩剑冲星聊暂拔，匣琴流水自须弹。
　　早春重引江湖兴，直道无忧行路难。

卷232_8 「江梅」杜甫
　　梅蕊腊前破，梅花年后多。绝知春意好，最奈客愁何。
　　雪树元同色，江风亦自波。故园不可见，巫岫郁嵯峨。

卷232_9 「庭草」杜甫
　　楚草经寒碧，逢春入眼浓。旧低收叶举，新掩卷牙重。
　　步履宜轻过，开筵得屡供。看花随节序，不敢强为容。

卷232_10 「大历三年春白帝城放船出瞿塘峡久居夔府将适…凡四十韵」杜甫
　　老向巴人里，今辞楚塞隅。入舟翻不乐，解缆独长吁。
　　窄转深啼狖，虚随乱浴凫。石苔凌几杖，空翠扑肌肤。
　　叠壁排霜剑，奔泉溅水珠。杳冥藤上下，浓澹树荣枯。
　　神女峰娟妙，昭君宅有无。曲留明怨惜，梦尽失欢娱。
　　摆阖盘涡沸，欹斜激浪输。风雷缠地脉，冰雪耀天衢。
　　鹿角真走险，狼头如跋胡。恶滩宁变色，高卧负微躯。
　　书史全倾挠，装囊半压濡。生涯临臬兀，死地脱斯须。
　　不有平川决，焉知众壑趋。乾坤霾涨海，雨露洗春芜。
　　鸥鸟牵丝飏，骊龙濯锦纡。落霞沉绿绮，残月坏金枢。
　　泥笋苞初荻，沙茸出小蒲。雁儿争水马，燕子逐樯乌。
　　绝岛容烟雾，环洲纳晓晡。前闻辨陶牧，转眄拂宜都。
　　县郭南畿好，津亭北望孤。劳心依憩息，朗咏划昭苏。
　　意遣乐还笑，衰迷贤与愚。飘萧将素发，汩没听洪炉。
　　丘壑曾忘返，文章敢自诬。此生遭圣代，谁分哭穷途。
　　卧疾淹为客，蒙恩早厕儒。廷争酬造化，朴直乞江湖。
　　滟滪险相迫，沧浪深可逾。浮名寻已已，懒计却区区。
　　喜近天皇寺，先披古画图。应经帝子渚，同泣舜苍梧。
　　朝士兼戎服，君王按湛卢。旄头初俶扰，鹑首丽泥涂。
　　甲卒身虽贵，书生道固殊。出尘皆野鹤，历块匪辕驹。
　　伊吕终难降，韩彭不易呼。五云高太甲，六月旷抟扶。
　　回首黎元病，争权将帅诛。山林托疲苶，未必免崎岖。

卷232_11 「巫山县汾州唐使君十八弟宴别兼诸公携酒乐…留于屋壁」杜甫
　　卧病巴东久，今年强作归。故人犹远谪，兹日倍多违。
　　接宴身兼杖，听歌泪满衣。诸公不相弃，拥别惜光辉。

卷232_12 「春夜峡州田侍御长史津亭留宴（得筵字）」杜甫
　　北斗三更席，西江万里船。杖藜登水榭，挥翰宿春天。
　　白发烦多酒，明星惜此筵。始知云雨峡，忽尽下牢边。

卷232_13 「泊松滋江亭」杜甫
　　沙帽随鸥鸟，扁舟系此亭。江湖深更白，松竹远微青。
　　一柱全应近，高唐莫再经。今宵南极外，甘作老人星。

卷232_14 「行次古城店泛江作，不揆鄙拙，奉呈江陵幕府诸公」杜甫
　　老年常道路，迟日复山川。白屋花开里，孤城麦秀边。
　　济江元自阔，下水不劳牵。风蝶勤依桨，春鸥懒避船。
　　王门高德业，幕府盛才贤。行色兼多病，苍茫泛爱前。

卷232_15 「乘雨入行军六弟宅」杜甫
　　曙角凌云罢，春城带雨长。水花分堑弱，巢燕得泥忙。
　　令弟雄军佐，凡才污省郎。萍漂忍流涕，衰飒近中堂。

卷232_16 「宴胡侍御书堂（李尚书之芳、郑秘监审同集归字韵）」杜甫
　　江湖春欲暮，墙宇日犹微。暗暗春籍满，轻轻花絮飞。
　　翰林名有素，墨客兴无违。今夜文星动，吾侪醉不归。

卷232_17 「书堂饮既，夜复邀李尚书下马，月下赋绝句」杜甫
　　湖水林风相与清，残尊下马复同倾。
　　久判野鹤如霜鬓，遮莫邻鸡下五更。

卷232_18 「上巳日徐司录林园宴集」杜甫
　　鬓毛垂领白，花蕊亚枝红。欹倒衰年废，招寻令节同。
　　薄衣临积水，吹面受和风。有喜留攀桂，无劳问转蓬。

卷232_19 「奉送苏州李二十五长史丈之任」杜甫
　　星坼台衡地，曾为人所怜。公侯终必复，经术昔相传。
　　食德见从事，克家何妙年。一毛生凤穴，三尺献龙泉。
　　赤壁浮春暮，姑苏落海边。客间头最白，惆怅此离筵。

卷232_20 「暮春江陵送马大卿公，恩命追赴阙下」杜甫
　　自古求忠孝，名家信有之。吾贤富才术，此道未磷缁。
　　玉府标孤映，霜蹄去不疑。激扬音韵彻，籍甚众多推。
　　潘陆应同调，孙吴亦异时。北辰征事业，南纪赴恩私。
　　卿月升金掌，王春度玉墀。熏风行应律，湛露即歌诗。
　　天意高难问，人情老易悲。尊前江汉阔，后会且深期。

卷232_21 「暮春陪李尚书、李中丞过郑监湖亭泛舟（得过字韵）」杜甫
　　海内文章伯，湖边意绪多。玉尊移晚兴，桂楫带酣歌。
　　春日繁鱼鸟，江天足芰荷。郑庄宾客地，衰白远来过。

卷232_22 「奉送蜀州柏二别驾将中丞命赴江陵起居…行军司马佐」杜甫
　　中丞问俗画熊频，爱弟传书彩鹢新。迁转五州防御使，
　　起居八座太夫人。楚宫腊送荆门水，白帝云偷碧海春。
　　报与惠连诗不惜，知吾斑鬓总如银。

卷232_23 「夏日杨长宁宅送崔侍御、常正字入京（得深字韵）」杜甫
　　醉酒扬雄宅，升堂子贱琴。不堪垂老鬓，还对欲分襟。
　　天地西江远，星辰北斗深。乌台俯麟阁，长夏白头吟。

卷232_24 「和江陵宋大少府暮春雨后同诸公及舍弟宴书斋」杜甫
　　渥洼汗血种，天上麒麟儿。才士得神秀，书斋闻尔为。
　　棣华晴雨好，彩服暮春宜。朋酒日欢会，老夫今始知。

卷232_25 「宇文晁尚书之甥崔彧司业之孙尚书之子重泛郑监前湖」杜甫
　　郊扉俗远长幽寂，野水春来更接连。锦席淹留还出浦，
　　葛巾欹侧未回船。尊当霞绮轻初散，棹拂荷珠碎却圆。
　　不但习池归酩酊，君看郑谷去夤缘。

卷232_26 「多病执热奉怀李尚书（之芳）」杜甫
　　衰年正苦病侵凌，首夏何须气郁蒸。大水淼茫炎海接，
　　奇峰硉兀火云升。思沾道暍黄梅雨，敢望宫恩玉井冰。
　　不是尚书期不顾，山阴野雪兴难乘。

卷232_27 「水宿遣兴奉呈群公」杜甫
　　鲁钝乃多病，逢迎远复迷。耳聋须画字，发短不胜篦。
　　泽国虽勤雨，炎天竟浅泥。小江还积浪，弱缆且长堤。
　　归路非关北，行舟却向西。暮年漂泊恨，今夕乱离啼。
　　童稚频书札，盘餐讵糁藜。我行何到此，物理直难齐。
　　高枕翻星月，严城叠鼓鼙。风号闻虎豹，水宿伴凫鹥.
　　异县惊虚往，同人惜解携。蹉跎长泛鹢，展转屡鸣鸡。
　　嶷嶷瑚琏器，阴阴桃李蹊。馀波期救涸，费日苦轻赍。
　　支策门阑邃，肩舆羽翮低。自伤甘贱役，谁愍强幽栖。
　　巨海能无钓，浮云亦有梯。勋庸思树立，语默可端倪。
　　赠粟囷应指，登桥柱必题。丹心老未折，时访武陵溪。

卷232_28 「奉贺阳城郡王太夫人恩命加邓国太夫人」杜甫
　　卫幕衔恩重，潘舆送喜频。济时瞻上将，锡号戴慈亲。
　　富贵当如此，尊荣迈等伦。郡依封土旧，国与大名新。
　　紫诰鸾回纸，清朝燕贺人。远传冬笋味，更觉彩衣春。
　　奕叶班姑史，芬芳孟母邻。义方兼有训，词翰两如神。
　　委曲承颜体，鶱飞报主身。可怜忠与孝，双美画骐驎。

卷232_29 「江陵望幸」杜甫
　　雄都元壮丽，望幸欻威神。地利西通蜀，天文北照秦。
　　风烟含越鸟，舟楫控吴人。未枉周王驾，终期汉武巡。
　　甲兵分圣旨，居守付宗臣。早发云台仗，恩波起涸鳞。

卷232_30 「江边星月二首」杜甫
　　骤雨清秋夜，金波耿玉绳。天河元自白，江浦向来澄。
　　映物连珠断，缘空一镜升。馀光隐更漏，况乃露华凝。
　　江月辞风缆，江星别雾船。鸡鸣还曙色，鹭浴自清川。
　　历历竟谁种，悠悠何处圆。客愁殊未已，他夕始相鲜。

卷232_31 「舟月对驿近寺」杜甫
　　更深不假烛，月朗自明船。金刹青枫外，朱楼白水边。
　　城乌啼眇眇，野鹭宿娟娟。皓首江湖客，钩帘独未眠。

卷232_32 「舟中」杜甫
　　风餐江柳下，雨卧驿楼边。结缆排鱼网，连樯并米船。
　　今朝云细薄，昨夜月清圆。飘泊南庭老，只应学水仙。

卷232_33 「遣闷」杜甫
　　地阔平沙岸，舟虚小洞房。使尘来驿道，城日避乌樯。
　　暑雨留蒸湿，江风借夕凉。行云星隐见，叠浪月光芒。
　　萤鉴缘帷彻，蛛丝罥鬓长。哀筝犹凭几，鸣笛竟沾裳。
　　倚著如秦赘，过逢类楚狂。气冲看剑匣，颖脱抚锥囊。
　　妖孽关东臭，兵戈陇右创。时清疑武略，世乱跼文场。
　　馀力浮于海，端忧问彼苍。百年从万事，故国耿难忘。

卷232_34 「江陵节度阳城郡王新楼成王请严侍御判官赋七字句同作」杜甫
　　楼上炎天冰雪生，高尽燕雀贺新成。碧窗宿雾濛濛湿，
　　朱栱浮云细细轻。杖钺褰帷瞻具美，投壶散帙有馀清。
　　自公多暇延参佐，江汉风流万古情。

卷232_35 「又作此奉卫王」杜甫
　　西北楼成雄楚都，远开山岳散江湖。二仪清浊还高下，
　　三伏炎蒸定有无。推毂几年唯镇静，曳裾终日盛文儒。
　　白头授简焉能赋，愧似相如为大夫。

卷232_36 「舟出江陵南浦，奉寄郑少尹（审）」杜甫
　　更欲投何处，飘然去此都。形骸元土木，舟楫复江湖。
　　社稷缠妖气，干戈送老儒。百年同弃物，万国尽穷途。
　　雨洗平沙静，天衔阔岸纡。鸣螀随泛梗，别燕赴秋菰。
　　栖托难高卧，饥寒迫向隅。寂寥相喣沫，浩荡报恩珠。
　　溟涨鲸波动，衡阳雁影徂。南征问悬榻，东逝想乘桴。
　　滥窃商歌听，时忧卞泣诛。经过忆郑驿，斟酌旅情孤。

卷232_37 「江南逢李龟年」杜甫
　　岐王宅里寻常见，崔九堂前几度闻。
　　正是江南好风景，落花时节又逢君。

卷232_38 「官亭夕坐戏简颜十少府」杜甫
　　南国调寒杵，西江浸日车。客愁连蟋蟀，亭古带蒹葭。
　　不返青丝鞚，虚烧夜烛花。老翁须地主，细细酌流霞。

卷232_39 「秋日荆南述怀三十韵」杜甫
　　昔承推奖分，愧匪挺生材。迟暮宫臣忝，艰危衮职陪。
　　扬镳随日驭，折槛出云台。罪戾宽犹活，干戈塞未开。
　　星霜玄鸟变，身世白驹催。伏枕因超忽，扁舟任往来。
　　九钻巴噀火，三蛰楚祠雷。望帝传应实，昭王问不回。
　　蛟螭深作横，豺虎乱雄猜。素业行已矣，浮名安在哉。
　　琴乌曲怨愤，庭鹤舞摧颓。秋雨漫湘水，阴风过岭梅。
　　苦摇求食尾，常曝报恩腮。结舌防谗柄，探肠有祸胎。
　　苍茫步兵哭，展转仲宣哀。饥籍家家米，愁征处处杯。
　　休为贫士叹，任受众人咍。得丧初难识，荣枯划易该。
　　差池分组冕，合沓起蒿莱。不必伊周地，皆知屈宋才。
　　汉庭和异域，晋史坼中台。霸业寻常体，忠臣忌讳灾。
　　群公纷戮力，圣虑窅裴回。数见铭钟鼎，真宜法斗魁。
　　愿闻锋镝铸，莫使栋梁摧。盘石圭多翦，凶门毂少推。
　　垂旒资穆穆，祝网但恢恢。赤雀翻然至，黄龙讵假媒。
　　贤非梦傅野，隐类凿颜坯。自古江湖客，冥心若死灰。

卷232_40 「秋日荆南送石首薛明府辞满告别奉寄薛尚书颂德…三十韵」杜甫
　　南征为客久，西候别君初。岁满归凫舄，秋来把雁书。
　　荆门留美化，姜被就离居。闻道和亲入，垂名报国馀。
　　连枝不日并，八座几时除。往者胡星孛，恭惟汉网疏。
　　风尘相澒洞，天地一丘墟。殿瓦鸳鸯坼，宫帘翡翠虚。
　　钩陈摧徼道，枪櫐失储胥。文物陪巡守，亲贤病拮据。
　　公时呵猰貐，首唱却鲸鱼。势惬宗萧相，材非一范睢。
　　尸填太行道，血走浚仪渠。滏口师仍会，函关愤已摅。
　　紫微临大角，皇极正乘舆。赏从频峨冕，殊私再直庐。
　　岂惟高卫霍，曾是接应徐。降集翻翔凤，追攀绝众狙。
　　侍臣双宋玉，战策两穰苴。鉴澈劳悬镜，荒芜已荷锄。
　　向来披述作，重此忆吹嘘。白发甘凋丧，青云亦卷舒。
　　经纶功不朽，跋涉体何如。应讶耽湖橘，常餐占野蔬。
　　十年婴药饵，万里狎樵渔。扬子淹投阁，邹生惜曳裾。
　　但惊飞熠耀，不记改蟾蜍。烟雨封巫峡，江淮略孟诸。
　　汤池虽险固，辽海尚填淤。努力输肝胆，休烦独起予。

卷232_41 「哭李尚书（之芳）」杜甫
　　漳滨与蒿里，逝水竟同年。欲挂留徐剑，犹回忆戴船。
　　相知成白首，此别间黄泉。风雨嗟何及，江湖涕泫然。
　　修文将管辂，奉使失张骞。史阁行人在，诗家秀句传。
　　客亭鞍马绝，旅榇网虫悬。复魄昭丘远，归魂素浐偏。
　　樵苏封葬地，喉舌罢朝天。秋色凋春草，王孙若个边。

卷232_42 「重题」杜甫
　　涕泗不能收，哭君余白头。儿童相识尽，宇宙此生浮。
　　江雨铭旌湿，湖风井径秋。还瞻魏太子，宾客减应刘。

卷232_43 「独坐」杜甫
　　悲愁回白首，倚杖背孤城。江敛洲渚出，天虚风物清。
　　沧溟服衰谢，朱绂负平生。仰羡黄昏鸟，投林羽翮轻。

卷232_44 「暮归」杜甫
　　霜黄碧梧白鹤栖，城上击柝复乌啼。客子入门月皎皎，
　　谁家捣练风凄凄。南渡桂水阙舟楫，北归秦川多鼓鼙。
　　年过半百不称意，明日看云还杖藜。

卷232_45 「移居公安敬赠卫大郎钧」杜甫
　　卫侯不易得，余病汝知之。雅量涵高远，清襟照等夷。
　　平生感意气，少小爱文辞。河海由来合，风云若有期。
　　形容劳宇宙，质朴谢轩墀。自古幽人泣，流年壮士悲。
　　水烟通径草，秋露接园葵。入邑豺狼斗，伤弓鸟雀饥。
　　白头供宴语，乌几伴栖迟。交态遭轻薄，今朝豁所思。

卷232_46 「公安送韦二少府匡赞」杜甫
　　逍遥公后世多贤，送尔维舟惜此筵。念我能书数字至，
　　将诗不必万人传。时危兵甲黄尘里，日短江湖白发前。
　　古往今来皆涕泪，断肠分手各风烟。

卷232_47 「赠虞十五司马」杜甫
　　远师虞秘监，今喜识玄孙。形像丹青逼，家声器宇存。
　　凄凉怜笔势，浩荡问词源。爽气金天豁，清谈玉露繁。
　　伫鸣南岳凤，欲化北溟鲲。交态知浮俗，儒流不异门。
　　过逢联客位，日夜倒芳尊。沙岸风吹叶，云江月上轩。
　　百年嗟已半，四座敢辞喧。书籍终相与，青山隔故园。

卷232_48 「公安县怀古」杜甫
　　野旷吕蒙营，江深刘备城。寒天催日短，风浪与云平。
　　洒落君臣契，飞腾战伐名。维舟倚前浦，长啸一含情。

卷232_49 「公安送李二十九弟晋肃入蜀，余下沔鄂」杜甫
　　正解柴桑缆，仍看蜀道行。樯乌相背发，塞雁一行鸣。
　　南纪连铜柱，西江接锦城。凭将百钱卜，飘泊问君平。

卷232_50 「宴王使君宅题二首」杜甫
　　汉主追韩信，苍生起谢安。吾徒自漂泊，世事各艰难。
　　逆旅招邀近，他乡思绪宽。不材甘朽质，高卧岂泥蟠。
　　泛爱容霜发，留欢卜夜闲。自吟诗送老，相劝酒开颜。
　　戎马今何地，乡园独旧山。江湖堕清月，酩酊任扶还。

卷232_51 「留别公安太易沙门」杜甫
　　隐居欲就庐山远，丽藻初逢休上人。数问舟航留制作，
　　长开箧笥拟心神。沙村白雪仍含冻，江县红梅已放春。
　　先蹋炉峰置兰若，徐飞锡杖出风尘。

　　　　　　　　　　　　　　　　

卷二百三十三

卷233_1 「晓发公安（数月憩息此县）」杜甫
　　北城击柝复欲罢，东方明星亦不迟。邻鸡野哭如昨日，
　　物色生态能几时，舟楫眇然自此去，江湖远适无前期。
　　出门转眄已陈迹，药饵扶吾随所之。

卷233_2 「泊岳阳城下」杜甫
　　江国逾千里，山城仅百层。岸风翻夕浪，舟雪洒寒灯。
　　留滞才难尽，艰危气益增。图南未可料，变化有鲲鹏。

卷233_3 「缆船苦风，戏题四韵，奉简郑十三判官（泛）」杜甫
　　楚岸朔风疾，天寒鶬鸹呼。涨沙霾草树，舞雪渡江湖。
　　吹帽时时落，维舟日日孤。因声置驿外，为觅酒家垆。

卷233_4 「登岳阳楼」杜甫
　　昔闻洞庭水，今上岳阳楼。吴楚东南坼，乾坤日夜浮。
　　亲朋无一字，老病有孤舟。戎马关山北，凭轩涕泗流。

卷233_5 「陪裴使君登岳阳楼」杜甫
　　湖阔兼云雾，楼孤属晚晴。礼加徐孺子，诗接谢宣城。
　　雪岸丛梅发，春泥百草生。敢违渔父问，从此更南征。

卷233_6 「过南岳入洞庭湖」杜甫
　　洪波忽争道，岸转异江湖。鄂渚分云树，衡山引舳舻。
　　翠牙穿裛桨，碧节上寒蒲。病渴身何去，春生力更无。
　　壤童犁雨雪，渔屋架泥涂。欹侧风帆满，微冥水驿孤。
　　悠悠回赤壁，浩浩略苍梧。帝子留遗恨，曹公屈壮图。
　　圣朝光御极，残孽驻艰虞。才淑随厮养，名贤隐锻炉。
　　邵平元入汉，张翰后归吴。莫怪啼痕数，危樯逐夜乌。

卷233_7 「宿青草湖（重湖，南青草，北洞庭）」杜甫
　　洞庭犹在目，青草续为名。宿桨依农事，邮签报水程。
　　寒冰争倚薄，云月递微明。湖雁双双起，人来故北征。

卷233_8 「宿白沙驿（初过湖南五里）」杜甫
　　水宿仍馀照，人烟复此亭。驿边沙旧白，湖外草新青。
　　万象皆春气，孤槎自客星。随波无限月，的的近南溟。

卷233_9 「湘夫人祠（即黄陵庙）」杜甫
　　肃肃湘妃庙，空墙碧水春。虫书玉佩藓，燕舞翠帷尘。
　　晚泊登汀树，微馨借渚蘋.苍梧恨不尽，染泪在丛筠。

卷233_10 「祠南夕望」杜甫
　　百丈牵江色，孤舟泛日斜。兴来犹杖屦，目断更云沙。
　　山鬼迷春竹，湘娥倚暮花。湖南清绝地，万古一长嗟。

卷233_11 「登白马潭」杜甫
　　水生春缆没，日出野船开。宿鸟行犹去，丛花笑不来。
　　人人伤白首，处处接金杯。莫道新知要，南征且未回。

卷233_12 「归雁」杜甫
　　闻道今春雁，南归自广州。见花辞涨海，避雪到罗浮。
　　是物关兵气，何时免客愁。年年霜露隔，不过五湖秋。

卷233_13 「野望」杜甫
　　纳纳乾坤大，行行郡国遥。云山兼五岭，风壤带三苗。
　　野树侵江阔，春蒲长雪消。扁舟空老去，无补圣明朝。

卷233_14 「入乔口（长沙北界）」杜甫
　　漠漠旧京远，迟迟归路赊。残年傍水国，落日对春华。
　　树蜜早蜂乱，江泥轻燕斜。贾生骨已朽，凄恻近长沙。

卷233_15 「铜官渚守风（渚在宁乡县）」杜甫
　　不夜楚帆落，避风湘渚间。水耕先浸草，春火更烧山。
　　早泊云物晦，逆行波浪悭。飞来双白鹤，过去杳难攀。

卷233_16 「北风（新康江口信宿方行）」杜甫
　　春生南国瘴，气待北风苏。向晚霾残日，初宵鼓大炉。
　　爽携卑湿地，声拔洞庭湖。万里鱼龙伏，三更鸟兽呼。
　　涤除贪破浪，愁绝付摧枯。执热沉沉在，凌寒往往须。
　　且知宽疾肺，不敢恨危途。再宿烦舟子，衰容问仆夫。
　　今晨非盛怒，便道即长驱。隐几看帆席，云州涌坐隅。

卷233_17 「双枫浦（在浏阳县）」杜甫
　　辍棹青枫浦，双枫旧已摧。自惊衰谢力，不道栋梁材。
　　浪足浮纱帽，皮须截锦苔。江边地有主，暂借上天回。

卷233_18 「奉送王信州崟北归」杜甫
　　朝廷防盗贼，供给愍诛求。下诏选郎署，传声能典州。
　　苍生今日困，天子向时忧。井屋有烟起，疮痍无血流。
　　壤歌唯海甸，画角自山楼。白发寐常早，荒榛农复秋。
　　解龟逾卧辙，遣骑觅扁舟。徐榻不知倦，颍川何以酬。
　　尘生彤管笔，寒腻黑貂裘。高义终焉在，斯文去矣休。
　　别离同雨散，行止各云浮。林热鸟开口，江浑鱼掉头。
　　尉佗虽北拜，太史尚南留。军旅应都息，寰区要尽收。
　　九重思谏诤，八极念怀柔。徙倚瞻王室，从容仰庙谋。
　　故人持雅论，绝塞豁穷愁。复见陶唐理，甘为汗漫游。

卷233_19 「江阁卧病走笔寄呈崔、卢两侍御」杜甫
　　客子庖厨薄，江楼枕席清。衰年病只瘦，长夏想为情。
　　滑忆雕胡饭，香闻锦带羹。溜匙兼暖腹，谁欲致杯罂。

卷233_20 「潭州送韦员外牧韶州（迢）」杜甫
　　炎海韶州牧，风流汉署郎。分符先令望，同舍有辉光。
　　白首多年疾，秋天昨夜凉。洞庭无过雁，书疏莫相忘。

卷233_21 「江阁对雨有怀行营裴二端公（裴虬与讨臧玠故有行营）」杜甫
　　南纪风涛壮，阴晴屡不分。野流行地日，江入度山云。
　　层阁凭雷殷，长空水面文。雨来铜柱北，应洗伏波军。

卷233_22 「酬韦韶州见寄」杜甫
　　养拙江湖外，朝廷记忆疏。深惭长者辙，重得故人书。
　　白发丝难理，新诗锦不如。虽无南去雁，看取北来鱼。

卷233_23 「千秋节有感二首（八月二日为明皇千秋节）」杜甫
　　自罢千秋节，频伤八月来。先朝常宴会，壮观已尘埃。
　　凤纪编生日，龙池堑劫灰。湘川新涕泪，秦树远楼台。
　　宝镜群臣得，金吾万国回。衢尊不重饮，白首独馀哀。
　　御气云楼敞，含风彩仗高。仙人张内乐，王母献宫桃。
　　罗袜红蕖艳，金羁白雪毛。舞阶衔寿酒，走索背秋毫。
　　圣主他年贵，边心此日劳。桂江流向北，满眼送波涛。

卷233_24 「晚秋长沙蔡五侍御饮筵，送殷六参军归澧州觐省」杜甫
　　佳士欣相识，慈颜望远游。甘从投辖饮，肯作置书邮。
　　高鸟黄云暮，寒蝉碧树秋。湖南冬不雪，吾病得淹留。

卷233_25 「湖中送敬十使君适广陵」杜甫
　　相见各头白，其如离别何。几年一会面，今日复悲歌。
　　少壮乐难得，岁寒心匪他。气缠霜匣满，冰置玉壶多。
　　遭乱实漂泊，济时曾琢磨。形容吾校老，胆力尔谁过。
　　秋晚岳增翠，风高湖涌波。鶱腾访知己，淮海莫蹉跎。

卷233_26 「长沙送李十一（衔）」杜甫
　　与子避地西康州，洞庭相逢十二秋。远愧尚方曾赐履，
　　竟非吾土倦登楼。久存胶漆应难并，一辱泥涂遂晚收。
　　李杜齐名真忝窃，朔云寒菊倍离忧。

卷233_27 「重送刘十弟判官」杜甫
　　分源豕韦派，别浦雁宾秋。年事推兄忝，人才觉弟优。
　　经过辨丰剑，意气逐吴钩。垂翅徒衰老，先鞭不滞留。
　　本枝凌岁晚，高义豁穷愁。他日临江待，长沙旧驿楼。

卷233_28 「奉赠卢五丈参谋（琚）」杜甫
　　恭惟同自出，妙选异高标。入幕知孙楚，披襟得郑侨。
　　丈人藉才地，门阀冠云霄。老矣逢迎拙，相于契托饶。
　　赐钱倾府待，争米驻船遥。邻好艰难薄，氓心杼轴焦。
　　客星空伴使，寒水不成潮。素发干垂领，银章破在腰。
　　说诗能累夜，醉酒或连朝。藻翰惟牵率，湖山合动摇。
　　时清非造次，兴尽却萧条。天子多恩泽，苍生转寂寥。
　　休传鹿是马，莫信鵩如鸮.未解依依袂，还斟泛泛瓢。
　　流年疲蟋蟀，体物幸鹪鹩。辜负沧洲愿，谁云晚见招。

卷233_29 「登舟将适汉阳」杜甫
　　春宅弃汝去，秋帆催客归。庭蔬尚在眼，浦浪已吹衣。
　　生理飘荡拙，有心迟暮违。中原戎马盛，远道素书稀。
　　塞雁与时集，樯乌终岁飞。鹿门自此往，永息汉阴机。

卷233_30 「暮秋将归秦，留别湖南幕府亲友」杜甫
　　水阔苍梧野，天高白帝秋。途穷那免哭，身老不禁愁。
　　大府才能会，诸公德业优。北归冲雨雪，谁悯敝貂裘。

卷233_31 「送卢十四弟侍御护韦尚书灵榇归上都二十韵」杜甫
　　素幕渡江远，朱幡登陆微。悲鸣驷马顾，失涕万人挥。
　　参佐哭辞毕，门阑谁送归。从公伏事久，之子俊才稀。
　　长路更执绋，此心犹倒衣。感恩义不小，怀旧礼无违。
　　墓待龙骧诏，台迎獬豸威。深衷见士则，雅论在兵机。
　　戎狄乘妖气，尘沙落禁闱。往年朝谒断，他日扫除非。
　　但促铜壶箭，休添玉帐旂。动询黄阁老，肯虑白登围。
　　万姓疮痍合，群凶嗜欲肥。刺规多谏诤，端拱自光辉。
　　俭约前王体，风流后代希。对扬期特达，衰朽再芳菲。
　　空里愁书字，山中疾采薇。拨杯要忽罢，抱被宿何依。
　　眼冷看征盖，儿扶立钓矶。清霜洞庭叶，故就别时飞。

卷233_32 「哭李常侍峄二首」杜甫
　　一代风流尽，修文地下深。斯人不重见，将老失知音。
　　短日行梅岭，寒山落桂林。长安若个畔，犹想映貂金。
　　青琐陪双入，铜梁阻一辞。风尘逢我地，江汉哭君时。
　　次第寻书札，呼儿检赠诗。发挥王子表，不愧史臣词。

卷233_33 「哭韦大夫之晋」杜甫
　　凄怆郇瑕色，差池弱冠年。丈人叨礼数，文律早周旋。
　　台阁黄图里，簪裾紫盖边。尊荣真不忝，端雅独翛然。
　　贡喜音容间，冯招病疾缠。南过骇仓卒，北思悄联绵。
　　鵩鸟长沙讳，犀牛蜀郡怜。素车犹恸哭，宝剑谷高悬。
　　汉道中兴盛，韦经亚相传。冲融标世业，磊落映时贤。
　　城府深朱夏，江湖眇霁天。绮楼关树顶，飞旐泛堂前。
　　帟幕疑风燕，笳箫急暮蝉。兴残虚白室，迹断孝廉船。
　　童孺交游尽，喧卑俗事牵。老来多涕泪，情在强诗篇。
　　谁寄方隅理，朝难将帅权。春秋褒贬例，名器重双全。

卷233_34 「舟中夜雪，有怀卢十四侍御弟」杜甫
　　朔风吹桂水，朔雪夜纷纷。暗度南楼月，寒深北渚云。
　　烛斜初近见，舟重竟无闻。不识山阴道，听鸡更忆君。

卷233_35 「对雪」杜甫
　　北雪犯长沙，胡云冷万家。随风且间叶，带雨不成花。
　　金错囊从罄，银壶酒易赊。无人竭浮蚁，有待至昏鸦。

卷233_36 「楼上」杜甫
　　天地空搔首，频抽白玉簪。皇舆三极北，身事五湖南。
　　恋阙劳肝肺，论材愧杞楠。乱离难自救，终是老湘潭。

卷233_37 「冬晚送长孙渐舍人归州」杜甫
　　参卿休坐幄，荡子不还乡。南客潇湘外，西戎鄠杜旁。
　　衰年倾盖晚，费日系舟长。会面思来札，销魂逐去樯。
　　云晴鸥更舞，风逆雁无行。匣里雌雄剑，吹毛任选将。

卷233_38 「暮冬送苏四郎徯兵曹适桂州」杜甫
　　飘飘苏季子，六印佩何迟。早作诸侯客，兼工古体诗。
　　尔贤埋照久，余病长年悲。卢绾须征日，楼兰要斩时。
　　岁阳初盛动，王化久磷缁。为入苍梧庙，看云哭九疑。

卷233_39 「风疾舟中伏枕书怀三十六韵，奉呈湖南亲友」杜甫
　　轩辕休制律，虞舜罢弹琴。尚错雄鸣管，犹伤半死心。
　　圣贤名古邈，羁旅病年侵。舟泊常依震，湖平早见参。
　　如闻马融笛，若倚仲宣襟。故国悲寒望，群云惨岁阴。
　　水乡霾白屋，枫岸叠青岑。郁郁冬炎瘴，濛濛雨滞淫。
　　鼓迎非祭鬼，弹落似鸮禽。兴尽才无闷，愁来遽不禁。
　　生涯相汩没，时物自萧森。疑惑尊中弩，淹留冠上簪。
　　牵裾惊魏帝，投阁为刘歆。狂走终奚适，微才谢所钦。
　　吾安藜不糁，汝贵玉为琛。乌几重重缚，鹑衣寸寸针。
　　哀伤同庾信，述作异陈琳。十暑岷山葛，三霜楚户砧。
　　叨陪锦帐座，久放白头吟。反朴时难遇，忘机陆易沈。
　　应过数粒食，得近四知金。春草封归恨，源花费独寻。
　　转蓬忧悄悄，行药病涔涔。瘗夭追潘岳，持危觅邓林。
　　蹉跎翻学步，感激在知音。却假苏张舌，高夸周宋镡。
　　纳流迷浩汗，峻址得嶔崟。城府开清旭，松筠起碧浔。
　　披颜争倩倩，逸足竞駸駸。朗鉴存愚直，皇天实照临。
　　公孙仍恃险，侯景未生擒。书信中原阔，干戈北斗深。
　　畏人千里井，问俗九州箴。战血流依旧，军声动至今。
　　葛洪尸定解，许靖力还任。家事丹砂诀，无成涕作霖。

卷233_40 「奉赠萧二十使君」杜甫
　　昔在严公幕，俱为蜀使臣。艰危参大府，前后间清尘。
　　起草鸣先路，乘槎动要津。王凫聊暂出，萧雉只相驯。
　　终始任安义，荒芜孟母邻。联翩匍匐礼，意气死生亲。
　　张老存家事，嵇康有故人。食恩惭卤莽，镂骨抱酸辛。
　　巢许山林志，夔龙廊庙珍。鹏图仍矫翼，熊轼且移轮。
　　磊落衣冠地，苍茫土木身。埙篪鸣自合，金石莹逾新。
　　重忆罗江外，同游锦水滨。结欢随过隙，怀旧益沾巾。
　　旷绝含香舍，稽留伏枕辰。停骖双阙早，回雁五湖春。
　　不达长卿病，从来原宪贫。监河受贷粟，一起辙中鳞。

卷233_41 「奉送二十三舅录事之摄郴州」杜甫
　　贤良归盛族，吾舅尽知名。徐庶高交友，刘牢出外甥。
　　泥涂岂珠玉，环堵但柴荆。衰老悲人世，驱驰厌甲兵。
　　气春江上别，泪血渭阳情。舟鹢排风影，林乌反哺声。
　　永嘉多北至，句漏且南征。必见公侯复，终闻盗贼平。
　　郴州颇凉冷，橘井尚凄清。从役何蛮貊，居官志在行。

卷233_42 「送魏二十四司直充岭南掌选崔郎中判官兼寄韦韶州」杜甫
　　选曹分五岭，使者历三湘。才美膺推荐，君行佐纪纲。
　　佳声斯共远，雅节在周防。明白山涛鉴，嫌疑陆贾装。
　　故人湖外少，春日岭南长。凭报韶州牧，新诗昨寄将。

卷233_43 「送赵十七明府之县」杜甫
　　连城为宝重，茂宰得才新。山雉迎舟楫，江花报邑人。
　　论交翻恨晚，卧病却愁春。惠爱南翁悦，馀波及老身。

卷233_44 「燕子来舟中作」杜甫
　　湖南为客动经春，燕子衔泥两度新。旧入故园常识主，
　　如今社日远看人。可怜处处巢君室，何异飘飘托此身。
　　暂语船樯还起去，穿花落水益沾巾。

卷233_45 「同豆卢峰知字韵」杜甫
　　炼金欧冶子，喷玉大宛儿。符彩高无敌，聪明达所为。
　　梦兰他日应，折桂早年知。烂漫通经术，光芒刷羽仪。
　　谢庭瞻不远，潘省会于斯。倡和将雏曲，田翁号鹿皮。

卷233_46 「归雁二首」杜甫
　　万里衡阳雁，今年又北归。双双瞻客上，一一背人飞。
　　云里相呼疾，沙边自宿稀。系书元浪语，愁寂故山薇。
　　欲雪违胡地，先花别楚云。却过清渭影，高起洞庭群。
　　塞北春阴暮，江南日色曛。伤弓流落羽，行断不堪闻。

卷233_47 「小寒食舟中作」杜甫
　　佳辰强饭食犹寒，隐几萧条带鹖冠。春水船如天上坐，
　　老年花似雾中看。娟娟戏蝶过闲幔，片片轻鸥下急湍。
　　云白山青万馀里，愁看直北是长安。

卷233_48 「清明二首」杜甫
　　朝来新火起新烟，湖色春光净客船。绣羽衔花他自得，
　　红颜骑竹我无缘。胡童结束还难有，楚女腰肢亦可怜。
　　不见定王城旧处，长怀贾傅井依然。虚沾焦举为寒食，
　　实藉严君卖卜钱。钟鼎山林各天性，浊醪粗饭任吾年。
　　此身飘泊苦西东，右臂偏枯半耳聋。寂寂系舟双下泪，
　　悠悠伏枕左书空。十年蹴踘将雏远，万里秋千习俗同。
　　旅雁上云归紫塞，家人钻火用青枫。秦城楼阁烟花里，
　　汉主山河锦绣中。风水春来洞庭阔，白蘋愁杀白头翁。

卷233_49 「发潭州（时自潭之衡）」杜甫
　　夜醉长沙酒，晓行湘水春。岸花飞送客，樯燕语留人。
　　贾傅才未有，褚公书绝伦。高名前后事，回首一伤神。

卷233_50 「回棹」杜甫
　　宿昔试安命，自私犹畏天。劳生系一物，为客费多年。
　　衡岳江湖大，蒸池疫疠偏。散才婴薄俗，有迹负前贤。
　　巾拂那关眼，瓶罍易满船。火云滋垢腻，冻雨裛沉绵。
　　强饭莼添滑，端居茗续煎。清思汉水上，凉忆岘山巅。
　　顺浪翻堪倚，回帆又省牵。吾家碑不昧，王氏井依然。
　　几杖将衰齿，茅茨寄短椽。灌园曾取适，游寺可终焉。
　　遂性同渔父，成名异鲁连。篙师烦尔送，朱夏及寒泉。

卷233_51 「赠韦七赞善」杜甫
　　乡里衣冠不乏贤，杜陵韦曲未央前。尔家最近魁三象，
　　时论同归尺五天。北走关山开雨雪，南游花柳塞云烟。
　　洞庭春色悲公子，鰕菜忘归范蠡船。

卷233_52 「奉酬寇十侍御锡见寄四韵，复寄寇」杜甫
　　往别郇瑕地，于今四十年。来簪御府笔，故泊洞庭船。
　　诗忆伤心处，春深把臂前。南瞻按百越，黄帽待君偏。

卷233_53 「酬郭十五受判官」杜甫
　　才微岁老尚虚名，卧病江湖春复生。药裹关心诗总废，
　　花枝照眼句还成。只同燕石能星陨，自得隋珠觉夜明。
　　乔口橘洲风浪促，系帆何惜片时程。

卷233_54 「衡州送李大夫七丈勉赴广州」杜甫
　　斧钺下青冥，楼船过洞庭。北风随爽气，南斗避文星。
　　日月笼中鸟，乾坤水上萍。王孙丈人行，垂老见飘零。

　　　　　　　　　　　　　　　　

卷二百三十四

卷234_1 「哭长孙侍御（一作杜诵诗。以下为杜甫补遗）」杜甫
　　道为谋书重，名因赋颂雄。礼闱曾擢桂，宪府旧乘骢。
　　流水生涯尽，浮云世事空。唯馀旧台柏，萧瑟九原中。

卷234_2 「虢国夫人（一作《张祜集》灵台二首之一）」杜甫
　　虢国夫人承主恩，平明上马入宫门。
　　却嫌脂粉涴颜色，澹扫蛾眉朝至尊。

卷234_3 「军中醉饮寄沈八、刘叟（一作畅当诗）」杜甫
　　酒渴爱江清，馀甘漱晚汀。软沙欹坐稳，冷石醉眠醒。
　　野膳随行帐，华音发从伶。数杯君不见，醉已遣沉冥。

卷234_4 「杜鹃行（一作司空曙诗）」杜甫
　　古时杜宇称望帝，魂作杜鹃何微细。跳枝窜叶树木中，
　　抢佯瞥捩雌随雄。毛衣惨黑貌憔悴，众鸟安肯相尊崇。
　　隳形不敢栖华屋，短翮唯愿巢深丛。穿皮啄朽觜欲秃，
　　苦饥始得食一虫。谁言养雏不自哺，此语亦足为愚蒙。
　　声音咽咽如有谓，号啼略与婴儿同。口干垂血转迫促，
　　似欲上诉于苍穹。蜀人闻之皆起立，至今斅学效遗风，
　　乃知变化不可穷。岂知昔日居深宫，嫔嫱左右如花红。

卷234_5 「闻惠二过东溪特一送（以下七首，吴若本逸诗）」杜甫
　　惠子白驹瘦，归溪唯病身。皇天无老眼，空谷滞斯人。
　　崖蜜松花熟，山杯竹叶新。柴门了无事，黄绮未称臣。

卷234_6 「舟泛洞庭（一作过洞庭湖）」杜甫
　　蛟室围青草，龙堆拥白沙。护江盘古木，迎棹舞神鸦。
　　破浪南风正，收帆畏日斜。云山千万叠，底处上仙槎。

卷234_7 「李盐铁二首（一首题作李监宅，已见第九卷中）」杜甫
　　落叶春风起，高城烟雾开。杂花分户映，娇燕入檐回。
　　一见能倾产，虚怀只爱才。盐官虽绊骥，名是汉庭来。

卷234_8 「长吟」杜甫
　　江渚翻鸥戏，官桥带柳阴。江飞竞渡日，草见蹋春心。
　　已拨形骸累，真为烂漫深。赋诗歌句稳，不免自长吟。

卷234_9 「绝句九首（前六首已见第十三卷中）」杜甫
　　闻道巴山里，春船正好行。都将百年兴，一望九江城。
　　水槛温江口，茅堂石笋西。移船先主庙，洗药浣沙溪。
　　设道春来好，狂风大放颠。吹花随水去，翻却钓鱼船。

卷234_10 「瞿唐怀古（以下草堂逸诗拾遗）」杜甫
　　西南万壑注，勍敌两崖开。地与山根裂，江从月窟来。
　　削成当白帝，空曲隐阳台。疏凿功虽美，陶钧力大哉。

卷234_11 「送司马入京」杜甫
　　群盗至今日，先朝忝从臣。叹君能恋主，久客羡归秦。
　　黄阁长司谏，丹墀有故人。向来论社稷，为话涕沾巾。

卷234_12 「惜别行送刘仆射判官（仆射乃其主将刘乃仆射之判官也）」杜甫
　　闻道南行市骏马，不限匹数军中须。襄阳幕府天下异，
　　主将俭省忧艰虞。只收壮健胜铁甲，岂因格斗求龙驹。
　　而今西北自反胡，骐驎荡尽一匹无。龙媒真种在帝都，
　　子孙永落西南隅。向非戎事备征伐，君肯辛苦越江湖。
　　江湖凡马多憔悴，衣冠往往乘蹇驴。梁公富贵于身疏，
　　号令明白人安居。俸钱时散士子尽，府库不为骄豪虚。
　　以兹报主寸心赤，气却西戎回北狄。罗网群马籍马多，
　　气在驱驰出金帛。刘侯奉使光推择，滔滔才略沧溟窄。
　　杜陵老翁秋系船，扶病相识长沙驿。强梳白发提胡卢，
　　手把菊花路旁摘。九州兵革浩茫茫，三叹聚散临重阳。
　　当杯对客忍流涕，君不觉老夫神内伤。

卷234_13 「呀鹘行」杜甫
　　病鹘孤飞俗眼丑，每夜江边宿衰柳。清秋落日已侧身，
　　过雁归鸦错回首。紧脑雄姿迷所向，疏翮稀毛不可状。
　　强神迷复皂雕前，俊才早在苍鹰上。风涛飒飒寒山阴，
　　熊罴欲蛰龙蛇深。念尔此时有一掷，失声溅血非其心。

卷234_14 「狂歌行，赠四兄」杜甫
　　与兄行年校一岁，贤者是兄愚者弟。兄将富贵等浮云，
　　弟切功名好权势。长安秋雨十日泥，我曹鞴马听晨鸡。
　　公卿朱门未开锁，我曹已到肩相齐。吾兄睡稳方舒膝，
　　不袜不巾蹋晓日。男啼女哭莫我知，身上须缯腹中实。
　　今年思我来嘉州。嘉州酒重花绕楼。楼头吃酒楼下卧，
　　长歌短咏还相酬。四时八节还拘礼，女拜弟妻男拜弟。
　　幅巾鞶带不挂身，头脂足垢何曾洗。吾兄吾兄巢许伦，
　　一生喜怒长任真。日斜枕肘寝已熟，啾啾唧唧为何人。

卷234_15 「逃难」杜甫
　　五十头白翁，南北逃世难。疏布缠枯骨，奔走苦不暖。
　　已衰病方入，四海一涂炭。乾坤万里内，莫见容身畔。
　　妻孥复随我，回首共悲叹。故国莽丘墟，邻里各分散。
　　归路从此迷，涕尽湘江岸。

卷234_16 「寄高適」杜甫
　　楚隔乾坤远，难招病客魂。诗名惟我共，世事与谁论。
　　北阙更新主，南星落故园。定知相见日，烂漫倒芳尊。

卷234_17 「送灵州李判官」杜甫
　　犬戎腥四海，回首一茫茫。血战乾坤赤，氛迷日月黄。
　　将军专策略，幕府盛材良。近贺中兴主，神兵动朔方。

卷234_18 「与严二郎奉礼别」杜甫
　　别君谁暖眼，将老病缠身。出涕同斜日，临风看去尘。
　　商歌还入夜，巴俗自为邻。尚愧微躯在，遥闻盛礼新。
　　山东群盗散，阙下受降频。诸将归应尽，题书报旅人。

卷234_19 「巴西驿亭观江涨，呈窦使君二首」杜甫
　　转惊波作怒，即恐岸随流。赖有杯中物，还同海上鸥。
　　关心小剡县，傍眼见扬州。为接情人饮，朝来减半愁。
　　向晚波微绿，连空岸脚青。日兼春有暮，愁与醉无醒。
　　漂泊犹杯酒，踌躇此驿亭。相看万里外，同是一浮萍。

卷234_20 「遣忧」杜甫
　　乱离知又甚，消息苦难真。受谏无今日，临危忆古人。
　　纷纷乘白马，攘攘著黄巾。隋氏留宫室，焚烧何太频。

卷234_21 「早花」杜甫
　　西京安稳未，不见一人来。腊日巴江曲，山花已自开。
　　盈盈当雪杏，艳艳待春梅。直苦风尘暗，谁忧容鬓催。

卷234_22 「巴山」杜甫
　　巴山遇中使，云自峡城来。盗贼还奔突，乘舆恐未回。
　　天寒邵伯树，地阔望仙台。狼狈风尘里，群臣安在哉。

卷234_23 「收京」杜甫
　　复道收京邑，兼闻杀犬戎。衣冠却扈从，车驾已还宫。
　　克复成如此，安危在数公。莫令回首地，恸哭起悲风。

卷234_24 「巴西闻收宫阙，送班司马入京」杜甫
　　闻道收宗庙，鸣銮自陕归。倾都看黄屋，正殿引朱衣。
　　剑外春天远，巴西敕使稀。念君经世乱，匹马向王畿。

卷234_25 「花底」杜甫
　　紫萼扶千蕊，黄须照万花。忽疑行暮雨，何事入朝霞。
　　恐是潘安县，堪留卫玠车。深知好颜色，莫作委泥沙。

卷234_26 「柳边」杜甫
　　只道梅花发，那知柳亦新。枝枝总到地，叶叶自开春。
　　紫燕时翻翼，黄鹂不露身。汉南应老尽，霸上远愁人。

卷234_27 「送窦九归成都」杜甫
　　文章亦不尽，窦子才纵横。非尔更苦节，何人符大名。
　　读书云阁观，问绢锦官城。我有浣花竹，题诗须一行。

卷234_28 「赠裴南部，闻袁判官自来欲有按问」杜甫
　　尘满莱芜甑，堂横单父琴。人皆知饮水，公辈不偷金。
　　梁狱书因上，秦台镜欲临。独醒时所嫉，群小谤能深。
　　即出黄沙在，何须白发侵。使君传旧德，已见直绳心。

卷234_29 「奉使崔都水翁下峡」杜甫
　　无数涪江筏，鸣桡总发时。别离终不久，宗族忍相遗。
　　白狗黄牛峡，朝云暮雨祠。所过频问讯，到日自题诗。

卷234_30 「题郪县郭三十二明府茅屋壁」杜甫
　　江头且系船，为尔独相怜。云散灌坛雨，春青彭泽田。
　　频惊适小国，一拟问高天。别后巴东路，逢人问几贤。

卷234_31 「遣闷戏呈路十九曹长」杜甫
　　江浦雷声喧昨夜，春城雨色动微寒。黄鹂并坐交愁湿，
　　白鹭群飞大剧干。晚节渐于诗律细，谁家数去酒杯宽。
　　惟吾最爱清狂客，百遍相看意未阑。

卷234_32 「随章留后新亭会送诸君」杜甫
　　新亭有高会，行子得良时。日动映江幕，风鸣排槛旗。
　　绝荤终不改，劝酒欲无词。已堕岘山泪，因题零雨诗。

卷234_33 「东津送韦讽摄阆州录事」杜甫
　　闻说江山好，怜君吏隐兼。宠行舟远泛，怯别酒频添。
　　推荐非承乏，操持必去嫌。他时如按县，不得慢陶潜。

卷234_34 「客旧馆」杜甫
　　陈迹随人事，初秋别此亭。重来梨叶赤，依旧竹林青。
　　风幔何时卷，寒砧昨夜声。无由出江汉，愁绪月冥冥。

卷234_35 「阆州奉送二十四舅使自京赴任青城」杜甫
　　闻道王乔舄，名因太史传。如何碧鸡使，把诏紫微天。
　　秦岭愁回马，涪江醉泛船。青城漫污杂，吾舅意凄然。

卷234_36 「愁坐」杜甫
　　高斋常见野，愁坐更临门。十月山寒重，孤城月水昏。
　　葭萌氐种迥，左担犬戎存。终日忧奔走，归期未敢论。

卷234_37 「陪郑公秋晚北池临眺」杜甫
　　北池云水阔，华馆辟秋风。独鹤元依渚，衰荷且映空。
　　采菱寒刺上，蹋藕野泥中。素楫分曹往，金盘小径通。
　　萋萋露草碧，片片晚旗红。杯酒沾津吏，衣裳与钓翁。
　　异方初艳菊，故里亦高桐。摇落关山思，淹留战伐功。
　　严城殊未掩，清宴已知终。何补参卿事，欢娱到薄躬。

卷234_38 「去蜀」杜甫
　　五载客蜀郡，一年居梓州。如何关塞阻，转作潇湘游。
　　世事已黄发，残生随白鸥。安危大臣在，不必泪长流。

卷234_39 「放船」杜甫
　　收帆下急水，卷幔逐回滩。江市戎戎暗，山云淰淰寒。
　　村荒无径入，独鸟怪人看。已泊城楼底，何曾夜色阑。

卷234_40 「哭台州郑司户苏少监」杜甫
　　故旧谁怜我，平生郑与苏。存亡不重见，丧乱独前途。
　　豪俊何人在，文章扫地无。羁游万里阔，凶问一年俱。
　　白首中原上，清秋大海隅。夜台当北斗，泉路著东吴。
　　得罪台州去，时危弃硕儒。移官蓬阁后，谷贵没潜夫。
　　流恸嗟何及，衔冤有是夫。道消诗兴废，心息酒为徒。
　　许与才虽薄，追随迹未拘。班扬名甚盛，嵇阮逸相须。
　　会取君臣合，宁铨品命殊。贤良不必展，廊庙偶然趋。
　　胜决风尘际，功安造化炉。从容拘旧学，惨澹閟阴符。
　　摆落嫌疑久，哀伤志力输。俗依绵谷异，客对雪山孤。
　　童稚思诸子，交朋列友于。情乖清酒送，望绝抚坟呼。
　　疟病餐巴水，疮痍老蜀都。飘零迷哭处，天地日榛芜。

卷234_41 「送王侍御往东川，放生池祖席」杜甫
　　东川诗友合，此赠怯轻为。况复传宗近，空然惜别离。
　　梅花交近野，草色向平池。倘忆江边卧，归期愿早知。

卷234_42 「惠义寺送王少尹赴成都（得峰字）」杜甫
　　苒苒谷中寺，娟娟林表峰。阑干上处远，结构坐来重。
　　骑马行春径，衣冠起晚钟。云门青寂寂，此别惜相从。

卷234_43 「避地」杜甫
　　避地岁时晚，窜身筋骨劳。诗书遂墙壁，奴仆且旌旄。
　　行在仅闻信，此生随所遭。神尧旧天下，会见出腥臊。

卷234_44 「惠义寺园送辛员外」杜甫
　　朱樱此日垂朱实，郭外谁家负郭田。
　　万里相逢贪握手，高才却望足离筵。

卷234_45 「又送」杜甫
　　双峰寂寂对春台，万竹青青照客杯。细草留连侵坐软，
　　残花怅望近人开。同舟昨日何由得，并马今朝未拟回。
　　直到绵州始分首，江边树里共谁来。

卷234_46 「九日登梓州城」杜甫
　　客心惊暮序，宾雁下襄州。共赏重阳节，言寻戏马游。
　　湖风秋戍柳，江雨暗山楼。且酌东篱菊，聊祛南国愁。

卷234_47 「阙题」杜甫
　　三月雪连夜，未应伤物华。只缘春欲尽，留著伴梨花。

卷234_48 「句」杜甫
　　寒食少天气，东风多柳花。（见《合璧事类》）
　　小桃知客意，春尽始开花。（见《合璧事类》）

